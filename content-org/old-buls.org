* Buletin Cosmic
:PROPERTIES:
:EXPORT_HUGO_SECTION: bul
:END:

** Buletin Cosmic nr. 126 :cz2c:epsilon:cz6:artemis:vega:spacex:crew3:
:PROPERTIES:
:EXPORT_FILE_NAME: 126
:EXPORT_DATE: 2021-11-30
:END:

Miercuri, 03 noiembrie, la ora 09:43 EET, o rachetă *Changzheng-2C* (având o treaptă superioară YZ-1S), a lansat de la centrul spațial Jiuquan doi sateliți[fn::https://twitter.com/XHscitech/status/1455846530930253831], Yaogan 32-02A și Yaogan 32-02B, care au ajuns cu bine pe orbită heliosincronă, la 700 km altitudine. Nu se cunosc detalii despre această lansare, dar se presupune că sateliții Yaogan 32 sunt folosiți de armata chineză pentru interceptări de semnale electromagnetice (SIGINT).

---

Luni, 8 noiembrie, la ora 02:48 EET, o rachetă *Epsilon* a lansat 9 sateliți de mici dimensiuni pe orbită heliosincronă, la o altitudine de 560 km și o înclinație orbitală 97.6 grade. A fost a 5-a lansare a unei rachete Epsilon, aceasta având cea mai recentă lansare în 2019. Este o rachetă în 3 trepte, propulsată de motoare cu combustibil solid și derivă din boosterul auxiliar al rachetei H-IIA.

---

Vineri, 5 noiembrie, la ora 04:19 EET, o rachetă *Changzheng-6* a lansat satelitul civil pentru observații terestre SDGSAT-1, de la centrul spațial Taiyuan. Satelitul a ajuns pe orbită heliosincronă și a marcat al 8-lea zbor al rachetei Changzheng-6, de calibru ușor, care poate urca până la 1080 kg pe orbită geosincronă.

---

Joi, 11 noiembrie, la ora 04:03 EET, *SpaceX* a lansat capsula *Dragon* "Endurance" cu 4 astronauți la bord, în misiunea *Crew-3*: Raja Chari, Thomas Marshburn, Matthias Maurer și Kayla Barron. Este primul zbor al noii capsule Dragon "Endurance" și al doilea zbor al treptei primare Falcon 9 B1067, după ce în iunie aceasta a lansat varianta cargo a capsulei Dragon în misiunea CRS-23. Mai sunt câteva premiere cu ocazia acestui zbor: este pentru prima dată când NASA lansează un echipaj în spațiu în mai puțin de 2 zile după revenirea echipajului precedent de pe orbită. Este de asemenea pentru prima dată când la bordul unui vehicul orbital al NASA sunt 3 astronauți care nu au mai zburat niciodată în spațiu (Raja Chari, Matthias Maurer și Kayla Barron). În funcție de cum numărăm, Matthias Maurer sau Kayla Barron este a 600-a persoană care a zburat în spațiul cosmic. Cadența SpaceX este totuși remarcabilă: naveta spațială a avut nevoie 19 luni pentru a zbura în a 5-a misiune cu echipaj la bord. SpaceX a făcut acest lucru după doar 17 luni și jumătate (Demo Mission 1, Crew-1, Crew-2, Inspiration-4 și Crew-3).

---

Într-o conferință de presă, Bill Nelson, administratorul NASA, a venit cu câteva precizări privind programul *Artemis*. Spre surprinderea nimănui, Nelson a anunțat că anul 2024 nu este fezabil din punct de vedere tehnic pentru realizarea aselenizării. El a dat vina pe întârzierea cauzată de pandemia de COVID-19 și procesul dintre Blue Origin și NASA privind acordarea contractului landerului lunar companiei SpaceX. Este pentru prima dată când NASA admite oficial că aselenizarea nu va avea loc în 2024. Astfel, conform noului program, Artemis-I va fi lansată în februarie 2022, Artemis-II nu va avea loc mai devreme de mai 2024 (la doi ani după Artemis-I), iar aselenizarea din cadrul misiunii Artemis-III abia în 2025, cel mai devreme. Însă înainte de Artemis-III, SpaceX va executa o aseleniare fără echipaj la bord, folosind landerul derivat din Starship, pe care a promis că-l va executa. În același timp, Bill Nelson a anunțat că a crescut costul capsulei Orion, de la 6.7 miliarde de dolari până la 9.3 miliarde de dolari NASA a promis că va dezvolta și noi costume de astronauți care urmează să fie folosite în misiunile selenare. Aceste costume noi urmează să fie testate la bordul Stației Spațiale Internaționale în 2024.

---

La două zile după lansarea Crew-3, SpaceX a reluat lansările Starlink: în 13 noiembrie, la ora 14:29 EST, un nou set de sateliți Starlink au fost lansați de o rachetă Falcon 9, cu o treaptă primară B0158.9, de la Cape Canaveral.

---

Marți, 16 noiembrie, la ora 11:27 ora României, o rachetă europeană *Vega* a lansat cu succes trei sateliți militari francezi (CERES, cu o masă totală de 1346 kilograme), de la centrul spațial din Kourou, Guiana Franceză. A fost ultima lansare Vega înaintea debutului variantei Vega-C de anul viitor. Aceasta va putea lansa cu până la 800 kilograme în plus și va folosi tehnologii similare cu cele ale rachetei Ariane 6, ceea ce înseamnă costuri mai reduse de exploatare.

---

După 199 de zile petrecute în spațiu, astronauții Shane Kimbrough (NASA), Megan McArthur (NASA), Akihiko Hoshide (JAXA) și Thomas Pesquet (ESA) au revenit marți, 9 noiembrie, acasă, la bordul capsulei Dragon Endeavour. Echipajul a realizat poze spectaculoase stației spațiale, pentru că aceasta a fost survolată de capsula Dragon înainte ca aceasta să reintre prin atmosferă. Contactul cu Oceanul Atlantic va avea loc în jurul orei 05:30. Cei patru astronauți nu au putut folosi toaleta de la bordul capsulei Dragon în timpul zborului, din cauza problemelor identificate în misiunea Inspiration4 (și care au fost remediate în cazul capsulei Dragon folosite pentru misiunea Crew-3.

---

Duminică, 7 noiembrie, a avut loc prima activitate extravehiculară a echipajului Shenzhou-13, de la bordul stației spațiale chineze Tiangong. În afara stației au ieșit Zhai Zhigang și Wang Yaping, care astfel devine prima femeie din China care efectuează o astfel de activitate extravehiculară. Taikonauții s-au aflat în exteriorul stației spațiale Tiangong pentru aproximativ 6 ore (între 12:51 și 19:01) și au pregătit stația spațială pentru viitoarele module care urmează să fie adăugate modulului central Tinahe.

---

Avionul spațial *X-37B*, aflat pe orbită din mai 2020, și-a modificat orbita în ultimele săptămâni și a lansat un satelit de mici dimensiuni, Falconsat-8, realizat de cadeții academiei Forțelor Aeriene din SUA. Acest lucru a creat puțină confuzie, pentru că este al doilea satelit lansat de la bordul avionului spațial X-37B în misiunea OTV. Imediat după lansarea din mai 2020, a fost identificat un satelit desprins de X-37B, denumite USA-300, despre care se credea că este satelitul Falconsat-8, însă se pare că acesta a fost lansat abia acum câteva zile, ceea ce face ca numele și destinația satelitului lansat în mai să fie un mister.

---

Luni, 15 noiembrie, echipajul Stației Spațiale Internaționale s-a adăpostit la bordul capsulelor andocate (Soyuz MS-19 și Dragon "Endurance"), pentru că mai multe deșeuri orbitale s-au apropiat periculos de mult de avanpostul orbital. Sursa acestor fragmente se pare că a fost satelitul Kosmos-1408, care ar fi fost distrus intenționat în aceeași dimineață, în cadrul unui test anti-satelit derulat chiar de Rusia, test confirmat inițial de Pentagon și Departamentul de Stat al SUA, dar ulterior și de armata rusă. Kosmos-1408 a fost lansat în 1982 și era inactiv, ținta pentru testul anti-satelit, fiind lovit de o rachetă balistică lansată de la centrul spațial Plesetsk din nordul Rusiei. Ultima orbită a satelitului a fost 487 x 461 km altitudine (puțin mai înaltă decât orbita ISS, dar nu cu mult) și înclinație orbitală 82.6 grade (orbită polară). În mai puțin de 24 de ore după impact, au fost detectate peste 1500 de fragmente, însă numărul real al acestora poate să fie mult mai mare, de ordinul sutelor de mii, cu dimensiuni prea mici pentru a fi detectate de sistemele de supraveghere de la sol. Într-un comunicat de presă oficial, Rusia asigură că echipajul ISS și restul sateliților nu se află în vreun pericol în urma acestui test.

---

Miercuri, la ora 08:21 ora României, o rachetă *Falcon 9* a companiei *SpaceX* a lansat, de la baza aeriană Vandenberg din California, sonda *DART* (NASA). Anul viitor, în 2 octombrie, sonda va lovi asteroidul Dimorphos, într-o misiune de apărare planetară, pentru a putea observa efectul acestui impact asupra orbitei asteroidului. În 2024, misiunea misiunea va continua cu sonda HERA (ESA), care va porni spre același asteroid, pentru a investiga mai îndeaproape efectele impactului sondei DART. Panourile solare ale sondei DART sunt similare cu noile seturi de panouri solare (iROSA) care sunt sunt montate în această perioadă la Stația Spațială Internațională.

---

*Telescopul spațial James Webb* nu ne ține în continuare în suspans: lansarea sa a fost amânată câteva zile, pentru 22 decembrie, din cauza unui incident în timpul pregătirilor pentru lansarea. Una din clamele care susținea satelitul pe adaptorul treptei secundare al rachetei a cedat, fapt ce a produs vibrații neașteptate, care s-au propagat în întreg instrumentul. NASA investighează acum dacă aceste vibrații au avariat vreuna din componentele extrem de delicate ale telescopului care a costat până acum aproximativ 10 miliarde de dolari.

---

Sâmbătă, 20 noiembrie, după mai multe amânări și 3 eșecuri consecutive (unul extrem spectaculos), racheta *Rocket* a companiei *Astra* a reușit în cele din urmă să plaseze un satelit pe orbită, în cadrul unui test desfășurat pentru US Space Force. Lansarea a avut loc azi-dimineață la ora 08:16 ora României de la baza Kodiak din Alaska și satelitul a ajuns pe o orbită cu altitudinea 438x507 km, 86.0 grade înclinație orbitală.

---

Sonda indiană Chandrayaan-2 (CH2O) a fost nevoită să efectueze o manevră de evitare a sondei americane Lunar Reconnaissance Orbiter (LRO), pentru că cele două urmau să se apropie una de alta la o distanță periculos de mică, undeva desupra Polului Nord lunar. Manevra a fost efectuată cu succes și în viitorul apropiat nu se mai întrevede o astfel de apropiere periculoasă între cele două sonde. CH2O a fost lansată de ISRO în 2019, în timp ce LRO se află pe orbita Lunii din 2009.

---

Miercuri, 24 noiembrie, Rusia a lansat pe orbită modulul Prichal, la bordul unei rachete Soyuz-2.1b. Acesta a fost ghidat de o navă Progress M-UM  modificată special pentru această misiune, pentru a ajunge la Stația Spațială Internațională. Andocare a avut loc două zile mai târizu, vineri, la modulul Nauka. Între timp, nava cargo Progress MS-17 s-a desprins de modulul Nauka, pentru a-i face loc lui Prichal. Lansarea lui Prichal și cuplarea sa cu Nauka a fost necesară pentru a extinde de la 1 la 5 numărul de porturi disponibile pentru andocarea viitoarelor vehicule vizitatoare la ISS. Chiar în aceste zile sunt discuții tehnice între Roscosmos și NASA pentru ca în viitor capsulele Dragon să poată andoca la modulul Prichal, crescând astfel flexibilitatea misiunilor viitoare spre ISS. La 23 de ani după lansarea primului modul Zarya, sectorul rusesc la ISS este complet, pentru că Rusia nu mai plănuiește să lanseze și alte module spre Stația Spațială Internațională.
   
** Buletin Cosmic nr. 125 :ariane5:orbitalreef:progressms18:kz1a:
:PROPERTIES:
:EXPORT_FILE_NAME: 125
:EXPORT_DATE: 2021-10-29
:END:

Luni, 25 octombrie, la ora 05:40, o rachetă *Ariane 5* a lansat 2 sateliți de telecomunicații pe orbită geostaționară: SES-17 și SYRACUSE-4A[fn::https://www.arianespace.com/press-release/va255-ariane-5-success/]. Cu o masă totală de 10264 kg (6411 kg masa lui SES-17 și 3853 kg masa lui SYRACUSE-4A), a fost stabilit un record mondial cu privire la masa lansată spre orbită geostaționară într-o singură lansare și a fost în același timp cea mai grea încărcătură lansată vreodată de Ariane 5 în configurația actuală (ECA). Racheta a fost mai înaltă (56.4 metri) decât de obicei, datorită unui adaptor de 1.5 metri necesar pentru cei doi sateliți. Lansarea VA255 a fost amânată 2 zile și este ultima înaintea misiunii dedicate lansării telescopului american James Webb, programată pentru decembrie. A fost a 11-a lansare Arianespace din 2021, a 2-a lansare a unei rachete Ariane 5 și a 111-a pentru racheta europeană.

---

Joi, 28 octombrie, la ora 03:00, o rachetă Soyuz-2.1a a lansat pe orbită nava cargo *Progress MS-18*, încărcată cu aproape 3 tone de provizii și combustibil pentru echipajul de pe Stația Spațială Internațională. Andocarea cu modulul Zvezda a avut loc în dimineața zilei de sâmbătă, în jurul orei 04:34. De această dată nu a fost executată o manevră de întâlnire rapidă cu ISS pentru că stația și-a configurat deja orbita pentru andocarea cu capsula Dragon Crew-3, care se pregătește pentru lansare miercuri, 3 noiembrie. A fost a treia lansare a unei nave cargo Progress din acest an și a 94-a lansare orbitală reușită din 2021.

---

Blue Origin, Sierra Space și Boeing (împreună cu Redwire, Genesis Engineering și Universitatea din Arizona) anunță *Orbital Reef*[fn::https://blueorigin-static-assets.s3.amazonaws.com/assets/orbital-reef-press-release.pdf], un nou proiect pentru o viitoare stație spațială privată. Aceasta urmează să fie lansată cândva între 2025 și 2030 și va putea fi locuită de 10 persoane, care se vor bucura de un volum similar cu cel al actualei Stații Spațiale Internaționale. Modulele stației urmează să fie lansate de New Glenn, accesul echipajului la stație se va face cu capsula Starliner (lansată de Vulcan?) iar aprovizionarea cu avionul spațial Dream Chaser.

---

În 24 octombrie, o rachetă Changzheng-3B/E a lansat pe orbită de transfer geostaționar satelitul Shijian-21, de pe rampa LC-2 a complexului spațial Xichang. Oficial, satelitul va testa tehnologii pentru a reduce impactul deșeurilor orbitale, însă zvonurile sugerează că misiunea satelitului are și o componentă militară[fn::https://spacenews.com/china-launches-classified-space-debris-mitigation-technology-satellite/].

---

Joi, 27 octombrie, o rachetă *Kuaizhou-1A* a lansat satelitul de observații terestre Jilin-1 Gaofen-02F pe orbită geosincronă, de la centrul spațial Jiuquan. Lansatorul Kuaizhou-1A este unul comercial, operat de compania ExPace. Lansarea de joi a fost a 15-a lansare a unei rachete din familia Kuaizhou-1 și a 13-a lansare a modelului Kuaizhou-1A.
   
** Buletin Cosmic nr. 124 :kslv2:atlasv:starliner:lucy:soyuz:iss:
:PROPERTIES:
:EXPORT_FILE_NAME: 124
:EXPORT_DATE: 2021-10-21
:END:

Joi, 21 octombrie, la ora 11:00, Coreea de Sud a lansat prima sa rachetă orbitală concepută și dezvoltată intern, KSLV-II (denumită și Nuri). Foarte puțin a lipsit ca această lansare să fie un succes, dar, din păcate, motorul celei de-a 3-a trepte s-a oprit după 475 secunde în loc de 521 secunde, cât ar fi fost durata nominală. În aceste condiții, satelitul nu a mai ajuns pe orbită. Încărcătura nu a fost un satelit funcțional și un balast, având în vedere că a fost un zbor test. Precedenta rachetă sud-coreeană, KSLV (sau Naro) a avut o treaptă primară realizată de Rusia și a zburat de trei ori între 2009 și 2013, însă doar ultima lansare a fost una încheiată cu succes.

---

În 12 octombrie, căpitanul *Kirk* va ajunge în spațiu! Următorul zbor al capsulei *New Shepard*, programat pentru 12 octombrie, îl va avea la bord și pe *William Shatner[fn::https://www.blueorigin.com/news/shatner-powers-announced-ns18]*, în vârstă de 90 de ani, actorul care l-a interpretat pe căpitanul Kirk din serialul original Star Trek. Astfel, William Shatner va doborî recordul pentru cea mai în vârstă persoană care a părăsit planeta, chiar dacă și doar pentru câteva minute, record stabilit în 20 iulie de Wally Funk, în timpul precedentului zbor cu echipaj al capsulei New Shepard. Alături de Shatner, la bordul New Shepard se vor afla și Chris Boshuizen (fondatorul companiei Planet Labs), Glen de Vries (cofondator Medidata)[fn::https://www.blueorigin.com/news/next-human-flight-on-october-12] și Audrey Powers (vicepreședinte Blue Origin).

---

Miercuri, 20 octombrie, satelitul militar rusesc Kosmos-2551 a reintrat necontrolat în atmosferă și s-a dezintegrat deasupra nordului Statelor Unite. Dimensiunea acestuia nu a fost prea mare, așa că este prea puțin probabil ca un fragment din satelit să fi ajuns la sol. Denumit inițial Razberg, satelitul a fost lansat pe orbită în 9 septembrie, de o rachetă Soyuz-2.1v, de la cosmodromul Plesetsk, însă imediat după lansare, orbita acestuia părea să se degradeze zilnic, până la prăbușirea de azi-dimineață. 

---

Marți, 5 octombrie, actrița *Iulia Peresild*, împreună cu regizorul rus *Klim Shipenko* și cosmonautul veteran Anton Shkaplerov au ajuns la bordul Stației Spațiale Internaționale[fn::http://en.roscosmos.ru/22398/]. Peresild și Shipenko vor filma secvențe dintr-o producție cinematografică la bordul ISS și se vor întoarce pe Pământ în 17 octombrie, cu ajutorul capsulei *Soyuz MS-19*, pilotată de Oleg Novitski. Lansarea a avut loc de la cosmodromul Baikonur și andocarea cu modulul Rassvet al ISS s-a realizat la aproximativ 3 ore după lansare. Sistemul de automat de andocare KURS nu a funcționat corespunzător în ultimele minute ale manevrei de andocare, așa că Shkaplerov a preluat manual controlul capsulei, conducând-o spre portul de andocare.

Oleg Novitsky, Iulia Peresild și Klim Shipenko au revenit cu bine pe Pământ duminică dimineața, în 16 octombrie, la bordul capsulei *Soyuz MS-18*. Cu câteva zile înainte de plecare însă, în timpul unor teste ale propulsoarelor Soyuz MS-18, în timp ce capsula era andocată la modulul Nauka, acestea nu s-au oprit decât după ce a fost atinsă limita de combustibil disponibil, lucru ce a afectat orientarea Stației Spațiale Internaționale. Din fericire, propulsoarele de la bordul stației au restabilit imediat orientarea normală și combustibilul consumat nu a afectat revenirea pe Pământ a celor trei ruși.

---

*Emiratele Arabe Unite* au anunțat o ambițioasă misiune spațială: o sondă, care urmează să fie lansată în 2028, va orbita planeta *Venus*, după care va porni spre centura de asteroizi de dincolo de Marte, va survola 7 asteroizi și va ateriza pe unul dintre ei, până în 2033[fn::https://www.newscientist.com/article/2292717-uae-will-send-spacecraft-to-visit-venus-and-land-on-an-asteroid/]. Anul acesta, în februarie, prima sondă interplanetară din Emiratele Arabe Unite, Hope, a ajuns cu bine pe orbita planetei Marte, de unde continuă să transmită date. Hope a fost construită de Statele Unite și lansarea s-a realizat cu ajutorul unei rachete japoneze H-IIA.   

---

Lucrurile merg atât de rău pentru *Boeing* și capsula *Starliner* NASA a anunțat[fn::https://www.nasa.gov/press-release/nasa-announces-astronaut-changes-for-upcoming-commercial-crew-missions] că echipajul care urma să zboare în misiunea Starliner-1 să fie mutat pe capsula Dragon și misiunea să devină Crew-5. Starliner-1 urma să fie prima misiune operațională cu echipaj a capsulei Starliner, după efectuarea celui de-al doilea zbor test, OFT-2, în prezent programat pentru anul viitor. Misiunea SpaceX Crew-5 este programată pentru august 2022, iar la această misiune urmează să participe Nicole Mann, Josh Cassada (mutați de la Boeing/Starliner-1), probabil împreună cu un astronaut JAXA sau ESA.

---

Sâmbătă, o rachetă Atlas V în varianta 401, a lansat sonda Lucy spre troienii lui Jupiter –două grupe de asteroizi care împart orbita cu cea a lui Jupiter. În următorii ani, Lucy va survola de două ori Pământul pentru ajustarea traiectoriei, după care va survola 6 asteroizi (un record pentru o sondă interplanetară), din care 5 sunt astfel de troieni joviani, obiecte despre care știm destul de puține lucruri, dar care ne pot furniza mai multe informații despre condițiile existente la începuturile sistemului nostru solar. Din păcate, după lansare, unul dintre cele două panouri solare ale sondei nu s-au desfășurat complet[fn::https://blogs.nasa.gov/lucy/2021/10/17/lucy-spacecraft-healthy-solar-arrays-being-analyzed/] și în prezent NASA investighează problema și impactul ei asupra misiunii. Racheta Atlas V folosită pentru această misiune a fost pregătită inițial pentru lansarea zborului test al capsulei Starliner, dar pentru că această misiune a fost amânată pentru anul viitor, compania ULA a decis să lanseze sonda Lucy folosind respectivul booster (pentru că treapta secundară Centaur pentru Starliner are nevoie de 2 motoare, în timp ce pentru Lucy a fost folosită versiunea cu 1 singur motor).

---

Vineri, 15 octombrie, capsula Shenzhou-13 a lansat pe orbită un nou echipaj de taikonauți spre stația spațială chineză Tiangong, cu ajutorul unei rachete Changzheng-2F. La câteva ore după lansare, capsula a andocat cu Tianhe, modulul central al stației. Cei trei (Zhai Zhigang, Wang Yaping și Ye Guangfu) vor petrece 6 luni în spațiu, dublu față de recordul precedent, stabilit de echipajul Shenzhou-12, care a revenit pe Pământ în 16 septembrie. Ei vor continua să pregătească stația spațială pentru extinderea care va avea anul viitor, când Tiangong va primi două module permanente.

** Buletin Cosmic nr. 123 :landsat9:atlasv:shiyan10:soyuzms18:iss:
:PROPERTIES:
:EXPORT_FILE_NAME: 123
:EXPORT_DATE: 2021-09-28
:END:

Sunt zvonuri[fn::https://www.tmz.com/2021/09/24/william-shatner-going-space-jeff-bezos-blue-origin/] care spun că luna viitoare va avea loc următorul zbor New Shepard, capsula suborbitală a companiei Blue Origin, iar William Shatner, în vârstă de 90 de ani, se va afla printre pasageri. Știrea nu a fost confirmată, dar nici infirmată, iar Blue Origin, pentru a prelungi suspansul, a anunțat câteva zile mai târziu[fn::https://www.blueorigin.com/news/next-human-flight-on-october-12] doi din cei patru astronauți care se vor afla la bordul capsulei ce urmează să fie lansată în 12 octombrie (Chris Boshuizen și Glen de Vries). Dacă William Shatner va ajunge în spațiu, va doborî recordul pentru cea mai în vârstă persoană care a părăsit planet (chiar dacă și doar pentru câteva minute), record stabilit în 20 iulie de Wally Funk, în timpul precedentului zbor cu echipaj al capsulei New Shepard.

---

Luni, 27 septembrie, o rachetă Atlas V a urcat pe orbită satelitul Landsat-9 al NASA, folosit pentru observații ale suprafeței Pământului[fn::https://blogs.nasa.gov/landsat9/2021/09/27/landsat-9-continues-a-legacy-of-50-years/]. Lansarea a avut loc de la Vandenberg, la ora 21:12 ora României și a fost penultima lansare Atlas V de pe coasta de vest a Statelor Unite, în următorii ani acest lansator urmând să fie înlocuit cu racheta Vulcan. Satelitul Landsat-9, cu masă de peste 2.7 tone, a ajuns cu bine pe orbită heliosincronă, la aproape 700 km altitudine. Landsat-9 este cel mai recent satelit din programul Landsat, demarat în 1972 de NASA și USGS, fiind astfel unul dintre cele mai longevive programe NASA din toată istoria agenției. A fost a 20-a lansare a unei rachete Atlas pentru NASA, a 300-a lansarea Atlas pentru United Launch Alliance și a 2000-a lansare de la Vandenberg.

#+CAPTION: Motorul RD-180 al rachetei Atlas V, în timpul lansării satelitului Landsat-9. /Sursa: [[https://twitter.com/ulalaunch/status/1442899867081183234?s=20][United Launch Alliance]]/.
[[/img/atlasvlandsat9.jpg]]

---

Oleg Novitski, Piotr Dubrov și Mark Vande Hei s-au îmbarcat marți, 28 septembrie, la bordul capsulei Soyuz MS-18, care s-a desprins de modulul Rassvet al Stației Spațiale Internaționale, a efectuat un survol de 40 de minute în jurul stației, înainte de a andoca din nou la ISS, dar de această dată la un port al modulului Nauka[fn::https://blogs.nasa.gov/spacestation/2021/09/28/soyuz-crew-ship-docks-to-new-science-module-port/]. Desprinderea Soyuz MS-18 de Rassvet a avut loc la ora 15:21 EEST, capsula fiind pilotată în timpul acestor manevre de cosmonautul Oleg Novitski. Manevra a fost necesară pentru a elibera portul Rassvet, care va primi capsula Soyuz MS-19 la începutul lunii octombrie, dar și pentru a testa portul de andocare al modulului Nauka, unde urmează să andocheze nava cargo Progress MS-17, în 23 octombrie.

---

Tot luni, în ziua în care o rachetă Atlas V a lansat satelitul Landsat-9, au avut loc și două lansări orbitale din China. Prima, la ora 09:19 EEST, de la centrul spațial Jiuquan, a fost a unei rachete Kuaizhou-1A. Lansatorul este operat de compania ExPace Technology Corporation, controlată de stat, și a efectuat luni primul zbor după eșecul din 12 septembrie 2020. În total, Kuaizhou-1A a efectuat 14 zboruri. Este un lansator de calibru ușor, lung de 20 de metri, care poate urca 200 de kilograme pe orbită heliosincronă. Kuaizhou-1A are trei trepte cu combustibil solid și o a patra treaptă cu combustibil lichid, care inserează satelitul pe orbita corectă.

A doua lansare din China s-a încheiat însă cu un eșec: o rachetă Changzheng-3B urma să plaseze pe orbită satelitul Shiyan-10, însă o problemă cu treapta superioară a rachetei a dus în cele din urmă la pierderea satelitului[fn::http://www.news.cn/2021-09/28/c_1127913943.htm]. Eșecul a fost anunțat la peste 12 ore după lansare, având în vedere caracterul secret al satelitului Shiyan-10, despre care nu au fost date detalii. Chiar și lansarea a fost anunțată în ultimul moment de autoritățile chineze, însă datorită activării zonelor de exclusiune aeriană din jurul centrului spațial Xichang, au existat indicii că aceasta urmează să aibă loc.

---

Un contract în valoare de 600 milioane de dolari a fost semnat între NASA și Aerojet Rocketdyne[fn::https://www.nasa.gov/press-release/nasa-awards-orion-main-engine-contract-for-future-artemis-missions] pentru perioada 21 septembrie 2021 - 23 aprilie 2032, prin care Aerojet Rocketdyne se obligă să livreze motoare AJ10, care urmează să fie folosite pentru propulsia principală a modulului Orion (motoarele fiind atașate modulului european ESM). Până la misiunea Artemis VII (inclusiv) vor fi folosite motoarele AJ10 deja existente și folosite deja de navetele spațiale în ultimele misiuni ale acestora. Aceste propulsoare erau folosite pentru inserția orbitală mai precisă, manevre orbitale sau pentru manevrele de deorbitare (sistemul secundar de propulsie OMS, Orbital Maneuvering System, a nu se confunda cu sistemul principal de propulsie asigurat de cele 3 motoare RS25/SSME, folosite doar în timpul urcării pe orbită). După epuizarea stocului existent, Aerojet Rocketdyne va fabrica noi motoare AJ10 pentru misiunile Artemis VIII - Artemis XIV (!).
   
** Buletin Cosmic nr. 122 :spacex:inspiration4:shanzhou12:tianzhou3:tiangong:
:PROPERTIES:
:EXPORT_FILE_NAME: 122
:EXPORT_DATE: 2021-09-21
:END:   

Misiunea Inspiration4, primul zbor orbital la care iau parte exclusiv astronauți amatori, a început cu lansarea celor 4 la bordul capsulei Dragon, în 16 septembrie, ora 03:02 EEST, de pe rampa LC39A de la centrul spațial Kennedy din Florida. Treapta primară Falcon 9 folosită în această misiune a mai fost folosită de două ori, lansând cu fiecare ocazie câte un satelit GPS pentru USAF/USSF. Capsula folosită este Dragon C207 "Resilience", folosită și în misiunea Crew-1, însă sistemul de andocare, de care nu are nevoie, a fost înlocuit cu o fereastră panoramică. Echipajul a ajuns până la o altitudine de 575 km, mai înaltă decât altitudinea Stației Spațiale Internaționale; din 2009, de la ultima vizită la telescopul spațiale Hubble, nici un echipaj nu a mai ajuns pe o orbită atât de înaltă. Echipajul este format din Jared Isaacman (miliardarul care a cumpărat cele 4 locuri în capsula Dragon), Hayley Arceneaux, Christopher Sembroski și Sian Proctor. Nu se știe cât l-a acostat pe Jared Isaacman această distracție, dar se vehiculează sume undeva în jurul a 200 milioane de dolari (50 de milioane pentru fiecare membru al echipajului); averea sa este estimată la 2.4 miliarde de dolari. Misiunea are și o componentă caritabilă: Jared Isaacman speră să atragă astfel fonduri pentru spitalul pediatric St. Jude din Memphis, Tennessee (acolo unde a fost în trecut tratată și unde este în prezent angajată Hayley Arceneaux. Misiunea s-a închieat cu bine în noaptea de sâmbătă spre duminică, cei patru membri ai echipajului revenind în siguranță înapoi pe Pământ.

---

Vineri, 17 septembrie, taikonauții Nie Haisheng, Liu Boming, Tang Hongbo s-au îmbarcat la bordul capsulei Shenzhou-12 și s-au desprins de stația spațială chineză Tiangong, revenind cu bine pe Pământ upă 93 de zile petrecute pe orbită[fn::http://www.news.cn/english/2021-09/17/c_1310193923.htm]. O zi mai târziu, nava cargo Tianzhou-2 s-a desprins de modulul central Tianhe al stației spațiale chineze Tiangong și a andocat, 4 ore mai târziu, la portul frontal al Tianhe, de unde ieri a plecat capsula Shenzhou-12/ După andocare, urmează teste pentru transferul de combustibil prin portul frontal, între cele două module.

Lansarea Changzheng-7 cu Tianzhou-3 a avut loc luni, 20 septembrie, ora 10:10 EEST, de la centrul spațial Wenchang. Aproape 7 ore mai târziu, la ora 16:08 EEST, Tianzhou-3 a andocat la Tiangong[fn::https://news.sina.com.cn/c/2021-09-20/doc-iktzscyx5374969.shtml]. La bord se află 5.6 tone de provizii pentru următorul echipaj Shenzhou, programat să ajungă în spațiu în 16 octombrie, dar și un nou costum pentru activități extravehiculare. Tianzhou-3 a andocat la portul de la care s-a desprins sâmbătă Tianzhou-2 (portul dorsal al Tianhe). Cele două nave cargo vor rămâne atașate de Tianhe și după lansarea capsulei Shenzhou-13, care urmează să andocheze la portul nadir al modulului central al stației spațiale. Tianhe are patru porturi unde pot andoca vehicule vizitatoare (Shenzhou cu echipaj și Tianzhou cu cargo): frontal, dorsal, nadir și babord.

---

NASA a anunțat luni, într-o conferință de presă[fn::https://www.nasa.gov/press-release/nasa-s-artemis-rover-to-land-near-nobile-region-of-moon-s-south-pole], destinația următorului său rover selenar: VIPER, căci acesta este numele său, va aseleniza în apropierea craterului Nobile, nu departe de Polul Sud lunar, pentru a explora regiunea și pentru a căuta apă. VIPER (Volatiles Investigating Polar Exploration Rover (VIPER) va ajunge pe Lună în noiembrie 2023, cu ajutorul unei rachete Falcon Heavy și a landerului Griffin, dezvoltat de compania Astrobotic, în urma unui program comercial susținut de NASA pentru atragerea partenerilor privați în explorarea Lunii. VIPER urmează să parcurgă câțiva kilometri prin praful selenar, pregătind viitoarea misiune Artemis III, care, probabil, va aduce un echipa undeva în apropierea Polului Sud lunar, cândva după 2024. La câteva luni după VIPER, tot undeva în vecinătatea Polului Sud lunar, va ajunge și sonda chineză Chang'e-6, care urmează să preleveze noi eșantioane de sol lunar, pe care să le aducă înapoi pe Pământ, la fel cum a făcut sonda Chang'e-5 de pe fața nevăzută a Lunii, în 2020.

#+CAPTION: Roverul selenar VIPER al NASA, care pregătește revenirea echipajelor de astronauți pe Lună (CGI, sursă:/[[https://twitter.com/NASA/status/1440043361168101378][NASA]]/)
[[/img/viper.jpg]]

---

Cosmonauții Oleg Novitski și Piotr Dubrov au efectuat deja 2 din cele 11 activități extravehiculare planificate pentru a conecta noul modul rusesc Nauka la Stația Spațială Internațională și în această săptămână urma să fie pus în funcțiune noul braț robotic al ISS, ERM (/European Robotic Arm/). Acesta este similar cu Canadarm2, brațul robotic amplasat în sectorul american al stației spațiale, și urmează să fie folosit pentru mutarea diverselor experimente sau ansambluri din afara stației, pentru a face observații amănunțite asupra exteriorului ISS sau pentru a transfera astronauții în timpul activităților extravehiculare. Spre deosebire de Canadarm2, brațul european va deservi sectorul rusesc al stației, însă din păcate, primele tentative de a-l activa au fost nereușite, din cauza unor probleme tehnice. Atât astronauții de la bord, cât și inginerii olandezi de la Airbus Defence and Space Netherlands, compania care a construit brațul, vor încerca să-l activeze în zilele următoare.

** Buletin Cosmic nr. 121 :eva:electron:ariane5:vega:astra:
:PROPERTIES:
:EXPORT_FILE_NAME: 121
:EXPORT_DATE: 2021-09-17
:END:

*** 29 iulie, ora 07:01, centrul spațial Jiuquan (China)
Racheta Changzheng-2D, folosită pentru lansarea satelitului Tianhui 1-04, este utilizată din 1992 și de atunci a avut parte de o singură lansare parțial eșuată (în 2009). A fost a 54-a lansare pentru venerabila rachetă chineză, în urma căreia satelitul de observație a Pământului Tianhui 1-04 a ajuns pe orbită heliosincronă, undeva la aproximativ 500 km altitudine și o înclinație orbitală de 97.3 grade. Judecând după performanțele rachetei, probabil masa satelitului este undeva în jurul valorii de 1 tonă. Prima treaptă a rachetei Changzheng-2D este propulsată de 4 motoare YF-21C, care ard tetraoxid de azot și dimetilhidrazină, în timp ce a doua treaptă are un singur motor YF-24C, pentru plasare satelitului pe orbita finală. Precedenții sateliți Tianhui 1-02 și 1-03 au fost lansați în 2012 și respectiv 2015, tot de rachete Changzheng-2D.

*** 29 iulie, ora 09:00, centrul spațial Mahia (Noua Zeelandă)
În 15 mai, a 20-a lansare pentru racheta Electron a companiei americane RocketLab se încheia cu un eșec: a doua treaptă și-a oprit motoarele prea repede, iar sateliții de la bord au fost pierduți. Însă echipa de ingineri a companiei carismaticului Peter Beck a identificat rapid problema și iată că în iulie, lansatorul de calibru ușor Electron s-a aflat din nou pe rampa de lansare din Noua Zeelandă, reușind o lansare fără cusur de această dată, la doar 2 ore după lansarea Changzheng-2D din China. Această lansare Electron trebuia să aibă loc de pe coasta de est a Statelor Unite, de la centrul spațial Wallops, însă sunt unele întârzieri în ceea ce privește certificare sistemului de anulare automată a zborului. Cu toate acestea, pentru că operatorul lansării este o companie americană, lansarea este catalogată ca fiind una aparținând SUA și nu Noii Zeelande. Nu știm foarte multe detalii despre satelitul lansat, doar faptul că misiunea se numește Monolith și a fost derulată pentru US Space Force.

*** 30 iulie, ora 23:00, centrul spațial Kourou (Guiana Franceză)
Ariane 5, lansatorul european de calibru greu, a avut aproape un an de pauză, cauzată de unele probleme întâmpinate în timpul ultimelor două lansări: sateliții respectivi au ajuns cu bine pe orbită, dar au fost identificate vibrații peste limită, cauzate de motorul celei de-a doua trepte. Acest lucru ar fi putut avaria telescopul spațial James Webb, care urmează să fie lansat în această iarnă și care va fi cel mai scump obiect lansat vreodată în spațiu, valoarea telescopului fiind estimată la aproape 10 miliarde de dolari. Revenind la lansarea din 30 iulie, Ariane 5 a făcut ce știe ea mai bine: să lanseze doi sateliți de telecomunicații pe orbită geostaționară, Star One D2 și Eutelsat Quantum, construiți de Maxar și respectiv Airbus Defence and Space. Împreună cu sistemul de cuplare SYLDA, cei doi sateliți au cântărit în momentul lansării aproape 10 tone. Până în 18 decembrie, când este programată lansarea lui James Webb, Ariane 5 mai are o misiune de îndeplinit: lansarea sateliților SES-17 și Syracuse-4A, pentru a convinge NASA că toate problemele treptei superioare s-au rezolvat.

*** 03 august, ora 10:39, centrul spațial Jiuquan (China)
Hyperbola este o rachetă a unei companii chineze private, iSpace, care după zborul inaugural din 2019, în care a reușit să ajungă pe orbită au urmat două eșecuri: unul în 1 februarie 2021, al doilea în 3 august. Lansatorul, înalt de aproape 21 de metri și propulsat de patru trepte cu combustibil solid, s-a ridicat de pe rampa de lansare de la centrul din Jiuquan și se pare că motoarele au avut o comportare bună, dar problema de această dată a fost la conurile care protejează satelitul în timpul urcării pe orbită. Acestea fie nu s-au desprins, ceea ce a cauzat prăbușirea satelitului în ocean, fie s-au desprins defectuos și au lovit încărcătura. Ce știm sigur este că lansarea a eșuat și sateliții de la bord nu au ajuns pe orbită. Hyperbola poate urca 300 de kilograme pe orbită terestră joasă și chiar dacă este produsă de o companie privată, racheta derivă din rachetele balistice militare. iSpace lucrează deja la Hyperbola-2, propulsată de motoare cu combustibil lichid (JD-1), care urmează să urce aproape 2 tone pe orbită joasă.

*** 03 august, ora 14:01, centrul spațial Taiyua (China)
Changzheng-6 face parte din nou generație de lansatoare chinezești, moderne, construite fără moștenirea rachetelor balistice intercontinentale și cu motoare care ard kerosen și oxigen în locul combustibililor extrem de toxici de care am pomenit în cazul rachetei Changzheng-2D. Changzheg-6 este o rachetă de calibru ușor, a cărei prime trepte este propulsată de un motor YF-100 și care mai are alte două trepte pentru a insera corect sateliții pe orbită. Inaugurată în 2015, toate cele 7 lansări de până acum au fost un succes. În 3 august, racheta a urcat pe orbită heliosincronă sateliții KL-Beta-A și KL-Beta-B (produși în China, dar operați de o companie Germană). Nu cunoaștem masa sateliților, dar știm că Changzheng-6 poate urca 1.08 tone pe orbită heliosincronă.

*** 05 august, ora 19:30, centrul spațial Xichang (China)
A treia lansare chineză în trei zile: o rachetă Changzheng-3B/E a lansat pe orbită geostaționară satelitul militar Zhongxing (despre care nu au fost făcute public prea multe detalii). Configurația rachetei folosită în această lansare a fost folosită pentru prima dată în 2007 și poate urca 5.5 tone pe orbită geostaționară (sau 11.5 tone pe orbită terestră joasă, însă această opțiune nu este foarte folosită).

*** 12 august, ora 03:13, centrul spațial Satish Dawan (India)
După o lungă pauză cauzată de actuala pandemie, agenția spațială indiană (ISRO) a pregătit pentru lansare racheta GSLV Mk. II, pentru a urca pe orbită geostaționară satelitul de observații EOS-03 (denumit inițial GISAT-1), care cântărea 2.3 tone. Satelitul trebuia să fie lansat în luna martie, dar lansare a fost amânată din mai multe motive, atât tehnice, cât și legate de COVID-19. Din păcate, a treia treaptă, CUS-15, propulsată de un motor cu hidrogen și oxigen lichid, a refuzat să pornească, ceea ce a dus la pierderea satelitului. Este al 6-lea eșec al rachetei GSLV Mk. II din 12 tentative de lansare, un record deloc de invidiat pentru lansatorul indian. Nu trebuie însă confundat cu GSLV Mk. III, un lansator complet diferit și mult mai capabil, care se pregătește pentru prima misiune indiană cu echipaj uman, programată pentru 2023.

*** 17 august, ora 04:47, centrul spațial Kourou (Guiana Franceză)
Vega este racheta de calibru ușor din portofoliul operatorului european Arianespace. A fost a doua lansare a anului, după cea din aprilie, care venea după un eșec al rachetei din noiembrie 2020. Încet-încet, Vega pare să își intre în ritm și în 17 august a lansat pe orbită heliosincronă mai mulți sateliți de mici dimensiuni cântărind puțin peste 1 tonă. Prima treaptă a rachetei Vega, P80, este propulsată de un motor cu combustibil solid, similar cu boosterele auxiliare ale viitoarei rachete europene Ariane 6. A doua treaptă, denumită Zefiro-23, este propulsată de un motor Avio, care are tot combustibil solid. A treia și ultima treaptă cu combustibil solid, Zefiro-9 nu este suficient de puternică pentru a înscrie sateliții pe orbită, așa că Vega folosește o a treia treaptă, cu combustibil lichid, denumiăt AVUM (Attitude Vernier Upper Module).

*** 19 august, ora 01:32, centrul spațial Taiyuan (China)
Doi sateliți de observație Tianhui-2 au fost lansați de o rachetă Changzheng-4B pe orbită heliosincronă. Nu știm prea multe detalii despre sateliți, dar se zvonurile spun că ar avea o rezoluție de aproximativ 3 metri/pixel, iar orbita heliosincronă îi ajută să fie mereu exact la aceeași oră deasupra aceluiași punct de pe suprafața Pământului, un aspect extrem de util când se dorește supravegherea unei anumite zone pentru că în acest umbrele sunt aceleași și simplifică procesarea imaginii satelitare.

*** 22 august, ora 01:13, centrul spațial Baikonur (Kazahstan)
Aceste lansări sunt greu de catalogat: sateliții unei companii acum britanice, lansați cu o rachetă rusă dar închiriată de o companie europeană, care lansează din Baikonur, un centru spațial din Kazahstan. Pentru a fi consecvenți, vom cataloga această lansare ca fiind una europeană, având în vedere că operatorul este Arianespace, o companie europeană. Până la debutul rachetei Ariane 6, care permite mai multe configurații, în funcție de nevoile misiunii, Arianespace a decis să închirieze rachete Soyuz pentru a-și acoperi astfel zona lansărilor de încărcături medii, pentru care o rachetă Ariane 5 ar fi prea scumpă iar o rachetă ușoară Vega insuficientă. OneWeb are și ea o istorie interesantă: compania a falimentat, dar după câteva lansări a fost cumpărată de guvernul britanic pentru a transforma constelația OneWeb într-o constelație de geolocalizare. După ce acest lucru s-a dovedit a fi imposibil din punct de vedere tehnic, compania continuă pe traiectoria trasată inițial: va concura cu Starlink prin oferirea de servicii satelitare de internet de mare viteză și latență redusă, oriunde pe Pământ. Vom vedea dacă piața este capabilă să susțină două companii de acest fel, chiar dacă OneWeb vine cu câteva avantaje: o orbită mai înaltă, ceea ce înseamnă mai puțini sateliți necesari (find deja lansați 288 din cei 650 necesari în prima fază a proiectului).

*** 24 august, ora 14:15, centrul spațial Jiuquan (China)
Și că vorbeam de internet prin satelit, nici China nu poate rămâne indiferentă la eforturile SpaceX și OneWeb, așa că în 24 august a lansat doi sateliți (Ronghe Shiyan Weixing, sau RSW-01 și RSW-02) pentru teste ale unei megaconstelații chineze care își propune același lucru: internet prin satelit prin conexiune cu latență scăzută (asta pentru că și până acum am avut internet satelitar, dar se foloseau sateliți pe orbită geostaționară, aflată la peste 30000 km de Pământ, spre deosebire de noua generație de sateliți care se află pe orbită terestră joasă, la câteva sute de km altitudine, ceea ce înseamnă că de acum vor fi posibile jocuri online prin aceste conexiuni sau convorbiri în timp real, lucruri imposibile prin sateliții geostaținoari). Lansarea s-a făcut cu o rachetă Changzheng-2C, care are un record de invidiat: 62 de lansări, un singur eșec și un debut în… 1975!

*** 24 augsut, ora 18:41, centrul spațial Xichang (China)
La doar câteva ore după lansarea precedentă, o rachetă Changzheng-3B urcă pe orbită geostaționară satelitul militar TJSW-7. Deși oficial despre TJSW-7 se spune că este folosit pentru comunicații, radio, TV, date și teste tehnice, se crede că acesta face parte dintr-o rețea similară cu cea a sateliților americani SBIRS, care au misiunea de a intercepta lansările de rachete, balistice sau orbitale, în scopuri militare.

*** 29 august, ora 01:35, centrul spațial Kodiak (Alaska, SUA)
Astra este o companie ambițioasă, deja listată la bursă, dar care după 3 încercări încă nu au reușit să trimită un satelit pe orbită folosind racheta lor, denumită pur și simplu Rocket 3 (nu au pic de imaginație cei de la Astra). A treia tentativă a fost extrem de spectaculoasă, imediat după lansare racheta deviind pe orizontală(!), ca urmare a defecțiunii unui motor Delphin, din cele 5 care propulsează prima treaptă. Ca urmare, racheta a consumat mult combustibil pentru a compensa deviația de la traiectorie și la 2 minute după lansare racheta a fost distrusă de la sol, pentru a o împiedica să-și piardă complet controlul și să ajungă deasupra zonelor populate.

*** 29 august, ora 10:14, centrul spațial Kennedy (Florida, SUA)
Varianta cargo a capsulei Dragon a fost din nou folosită pentru aprovizionarea Stației Spațiale Internaționale (CRS-23). Pentru lansare a fost folosită racheta Falcon 9, cu treapta primară B1061 aflată la cel de-al 4-lea zbor, după care a fost din nou recuperată pe o barjă. A fost pentru prima dată când s-a folosit barja A Shortfall of Gravitas, cea mai nouă achiziție a flotei maritime a companiei SpaceX, pentru că urmează mai multe lansări Starlink de la Vandenberg și una dintre cele două barje vechi urmează să fie mutată pe coasta de vest.

*** 03 septembrie, ora 04:59, centrul spațial Vandenberg (California, SUA)
Debutul rachetei Firefly Alpha nu a fost unul de succes: unul dintre cele 4 motoare Reaver-1 ale primei trepte a funcționat necorespunzător, iar racheta a explodat la scurt timp după lansare, distrugând astfel toți sateliții aflați la bord. Din fericire, nimeni nu a fost rănit și nici nu au fost înregistrate alte pagube. Alpha, o rachetă în două trepte, urmează să poată lansa 1 tonă pe orbită terestră joasă sau 630 kg pe orbită heliosincronă.

*** 07 septembrie, ora 06:01, centrul spațial Taiyuan (China)
Un satelit pentru observații ale suprafeței Pământului, Gaofen-5, de această dată destinat sectorului civil, a fost lansat în 7 septembrie de o rachetă Changzheng-4C pe orbită heliosincronă. A fost a 10-a lansare Changzheng-4C din acest an și a 36 lansare pentru această rachetă, de la debutul său din 2006.

*** 09 septembrie, ora 14:50, centrul spațial Xichang (China)
O rachetă Changzheng-3B a lansat satelitul Zhongxing-9B (ChinaSat-9B) pe orbită geostaționară, satelit destinat transmisiunilor de radio și TV. Acesta îl va înlocuit pe Zhongxing-9A, lansat în 2017, dar plasat pe o orbită greșită.

*** 09 septembrie, ora 22:59, centrul spațial Plesetsk (Rusia)
Satelitul militar Razbeg a fost lansat folosind un lansator interesant: Soyuz-2.1v. Acesta este propulsat de un motor NK-33, din lotul construit pentru racheta lunară N-1. Cum programul N-1 a fost anulat în anii 70s, motoarele rămase, extrem de performante, au început să fie folosite pentru alte vehicule. Chiar și racheta americană Antares folosea mptoare NK-33 ușor modificate (și redenumite AJ-26), până la eșecul din 2014, după care prima treaptă a fost modificată pentru a folosi motoare RD-181. Revenind la Soyuz-2.1v, după ce stocul de NK-33 va fi epuizat, racheta va putea folosi motoarele RD-193, derivate din RD-170, construite pentru racheta Energia, un alt proiect abandonat.

*** Activități extravehiculare
În 17 iunie, capsula Shenzhou-12 a andocat la modulul Tianhe al stației spațiale chinezești Tiangong, moment din care pe orbita Pământului aveam două stații spațiale locuite (deși Tiangong nu urmează să fie locuită permanent). Nie Haisheng, Liu Boming și Tang Hongbo probabil se vor întoarce înapoi pe Pământ înainte să citiți aceste rânduri, însă înainte de asta ei au efectuat două activități extravehiculare, în 4 iulie (Liu Boming și Tang Hongbo) și 20 august (Nie Haisheng și Liu Boming), ambele de peste 6 ore, pentru a testa noile costume spațiale și pentru a pregăti exteriorul stației spațiale pentru viitoarele echipaje. Au fost a 2-a și a 3-a activitate extravehiculară a Chinei, după cea din timpul misiunii Shenzhou-7, de acum 13 ani.
Între 3 și 12 septembrie, de la bordul Stației Spațiale Internaționale au avut loc 3 activități extravehiculare: două în sectorul rus al stației, pentru conectarea modulului Nauka la restul stației (ambele realizate de Oleg Novitski și Piotr Dubrov) și una din sectorul american, pentru a continua asamblarea noilor panouri solare (realizată de Akihiko Hoshide și Thomas Pesquet).

** Buletin Cosmic nr. 120 :oneweb:cz2d:cz6:cz3c:cz4c:sls:virgin:blueorigin:
:PROPERTIES:
:EXPORT_FILE_NAME: 120
:EXPORT_DATE: 2021-07-19
:END:

A opta lansare *OneWeb* a avut loc în 1 iulie, ora 15:48, de la cosmodromul Vostochny, folosind și de această dată o rachetă Soyuz-2.1b, de către compania europeană Arianespace. Cu ajutorul treptei secundare Fregat, alți 36 de sateliți OneWeb au ajuns pe orbită temporară, după care au început să migreze spre orbita finală. În prezent, sunt activi 248 de sateliți OneWeb, iar alți 6 de păstrați de rezervă.

#+CAPTION: Racheta Soyuz-2.1b, lansând 36 de sateliți OneWeb, de la cosmodromul Vostochny
[[/img/soyuzoneweb2.jpg]]

---

China a reușit 4 lansări orbitale într-o singură săptămână:

03 iulie, ora 05:51, de la centrul spațial Taiyuan, o rachetă *Changzheng-2D* lansează pe orbită heliosincronă trei sateliți Jilin-1 Gaofen-03D pentru observații terestre, dar și alți doi sateliți de mai mici dimensiuni, Jilin-1 Kuanfu-01B și Xingshidai-10. A fost a 53-a lansare a unei rachete Changzheng-2D din 1992.

05 iulie, ora 02:28, de la centrul spațial Jiuquan, o rachetă *Changzheng-4C* lansează pe orbită heliosincronă satelitul meteorologic Fengyun-3E (2.25 tone). A fost al 35-lea zbor pentru o rachetă Changzheng-4C, din 2006.

06 iulie, ora 18:53, de la centrul spațial Xichang, o rachetă *Changzheng-3C* (foto) lansează pe orbită geosincronă satelitul de telecomunicații Tianlian I-05 (2.4 tone). Satelitul asigură comunicații pentru alți sateliți chinezi, fiind similar cu sateliții din constalația americană TDRSS (folosiți în special în cadrul misiunilor navetelor spațiale sau pentru comunicațiile cu ISS) sau cei din constelația rusă Luch. Tianlian 1-05 lucrează împreună cu Tianlian 1-03 și Tianlian 1-04 pentru a asigura comunicațiile necesare cu noua stație spațială chineză Tiangong. A fost al 18-lea zbor al unei rachete Changzheng-3C, din 2008.

09 iulie, ora 14:59, de la centrul spațial Taiyuan, o rachetă *Changzheng-6* lansează 5 sateliți Ningxia-1 pentru observarea suprafeței Pământului. A fost a 6-a lansare a unei rachete Changzheng-6 din 2015, toate fiind un succes.

---

În interiorul Vehicle Assembly Building din Florida, noua rachetă *SLS* prinde formă: în aceste zile a fost montată treapta superioară  Interim Cryogenic Propulsion Stage --ICPS. Aceasta este propulsată de un singur motor RL-10B2, alimentat cu oxigen și hidrogen lichid. ICPS este de fapt derivată din  Delta Cryogenic Second Stage --DCSS, o treaptă secundară a rachetei Delta IV, dar alungită și certificată pentru zborurile cu echipaj uman, proiectată și asamblată de compania United Launch Alliance --ULA. ICPS va zbura în misiunile Artemis 1,2 și 3, urmând ca începând cu Artemis 4 (2026) să fie înlocuită cu Exploration Upper Stage --EUS, propulsată de 4 motoare RL10C-3. Diverse variante ale motorului RL10, produs de Aerojet Rocketdyne din 1962(!), au fost / sunt folosite pentru propulsia treptelor secundare ale rachetelor Delta (DCSS) și Atlas (Centaur) și urmează să doteze și treapta secundară a rachetei Vulcan.

---

*Oliver Daemen* va deveni, în 20 iulie, cea mai tânără persoană care va ajunge în spațiu[fn::https://www.blueorigin.com/.../first-customer-on-new-shepard]. El are doar 18 ani și va zbura în locul misteriosului câștigător a licitației publice, care a plătit 28 de milioane pentru un loc la bordul capsulei New Shepard. Blue Origin a declarat că misteriosul câștigător nu va zbura împreună cu Jeff și Mark Bezos sau Wally Funk, din cauza programului său încărcat(?!), așa că locul sau a fost oferit lui Oliver Daemen. În prezent, recordul îi aparține lui Gherman Titov, care a zburat la bordul Vostok-2 (1961), când avea aproape 26 de ani. El va rămâne totuși cel mai tânăr astronaut care a ajuns pe orbită, chiar și după zborul lui Daemen.

---

Poate că Richard Branson a fost primul miliardar din 2021 care a efectuat un zbor suborbital, dar *Jeff Bezos* câștiga cursa donațiilor: după ce Blue Origin a anunțat ieri că donează câte 1 milion de dolari pentru 19 societăți caritabile care activează în domeniul STEM/aerospațial, Bezos va dona 200 de milioane de dolari(!) Smithsonian National Air & Space Museum (unde se află și macheta USS Enterprise de mai jos, din serialul original Star Trek). Din această suma, 70 de milioane vor fi folosite pentru renovare, iar restul de 130 de milioane pentru crearea unui nou centru STEM, Bezos Learning Center. Este cea mai mare donație primită de Smithsonian de la suma inițială, oferită de James Smithson în 1846.

---

Duminică, 11 iulie, un zborul al avionului suborbital *VSS Unity* al companiei *Virgin Galactic*, s-a încheiat cu succes! După o amânare de 90 de minute din cauza vremii nefavorabile, VSS Unity, cu un echipaj de 6 persoane (2 piloți și 4 aventurieri, printre care și Richard Branson, a ajuns până la 86.18 km altitudine, având o viteză maximă de Mach 3.1, după desprinderea de avionul purtător VMS Eve. VSS Unity a ajuns cu bine înapoi pe pista de aterizare de la Spaceport America din New Mexico. În logica Virgin Galactic (și în același timp, FAA, NASA și USAF), pentru câteva secunde, în spațiu s-au aflat 16 persoane: 6 în VSS Unity, 3 în stația spațială chineză Tiangong și 7 în Stația Spațială Internațională; recordul precedent a fost de 13 persoane în spațiu, în 2009, însă cei 13 erau cu toții împreună, pe orbită, la bordul aceluiași vehicul (ISS, împreună cu naveta spațială Endeavour andocată, în timpul misiunii STS-127).

---

Luni, 19 iulie, alți 3 sateliți Yaogan-30, clasificați, destinați observării suprafeție Pământului, au fost lansați de la centrul spațial Xichang[fn::http://www.xinhuanet.com/english/2021-07/19/c_1310069502.htm], folosind o rachetă Changzheng-2C. Împreună cu sateliții Yaogan, a ajuns pe orbită și satelitul comercial Tianqi-15.

---

Sâmbătă, 10 iulie, la ora 06:29, capsula cargo *Dragon CRS-22* a ajuns cu bine în Golful Mexic, de unde a fost recuperată de SpaceX (foto). Aceasta s-a decuplat joi, 8 iulie, de modulul Harmony al Stației Spațiale Internaționale (ISS), cu care a andocat în 5 iunie. Capsula a adus înapoi pe Pământ un număr de 5 echipamente științifice care s-au aflat la bordul ISS. Următoarea capsulă cargo Dragon (CRS-23) urmează să fie trimisă spre ISS în jurul datei de 18 august.

#+CAPTION: Capsula Dragon CRS-22, recuperată din apele oceanului Atlantic, după o misiune reușită spre Stația Spațială Internațională.
[[/img/dragoncrs22.jpg]]

** Buletin Cosmic nr. 119 :soyuz:pion:spacex:falcon9:cygnus:blueorigin:virgin:
:PROPERTIES:
:EXPORT_FILE_NAME: 119
:EXPORT_DATE: 2021-07-03
:END:

*SpaceX* a lansat, în 30 iunie (după o amânare de o zi, datorită unui avion care a violat spațiul aerian interzis, cu doar 11 secunde înainte de pornirea motoarelor Merlin ale rachetei Falcon) misiunea *Transporter-2*: nu mai puțin de 88 de sateliți au împărțit spațiul din interiorul conului protector și au ajuns pe orbită polară, heliosincronă, la 525 km altitudine. Lansarea a avut loc la ora 22:31 de pe rampa SLC-41 de la Cape Canaveral. Dintre cei 88 de sateliți, 3 sunt sateliți Starlink. Treapta primară B1060 s-a aflat la cel de-al 8-lea zbor și de această dată a revenit la sol, pe Landing Zone 1, prima revenire pe sol a unei trepte primare Falcon 9 după decembrie 2020. Treapra primară B1060 a fost folosită pentru prima dată exact cu un an în urmă, în 30 iunie 2020.

La bordul Falcon 9 s-a aflat și un echipament parțial proiectat și construit în România. Nu este vorba despre un satelit, ci despre un sistem folosit pentru deorbitarea sateliților, folosind o pânză solară (solar sail). *ADEO-N* se numește sistemul și este construit de o echipă româno-germană de la High Performance Structures, împreună cu italienii de la D-Orbit[fn::https://www.hps-gmbh.com/en/category/2021-en]. ADEO-N va fi testat după ce sistemul ION Satellite Carrier a celor de la D-Orbit (amplasat în interiorul conului protector al Falcon 9) va lansa sateliții din misiunea Transporter-2. Pentru a nu polua orbita terestră joasă, structura care a găzduit sateliții va fi deci deorbitată, folosind echipamentul ADEO-N.

---

În 29 iunie, o rachetă *Soyuz-2.1a* a lansat, de la Baikonur, vehiculul cargo *Progress MS-17* (Progress-77), de pe rampa 31/6. Acesta a transportat peste 2 tone de provizii și echipamente spre Stația Spațială Internațională și a andocat în dimineața zilei de 1 iulie cu portul Poisk al stației.

#+CAPTION: Configurația Stațiai Spațiale Internaționale la 02 iulie 2021. Sursa foto: NASA.
[[/img/ISSconf.jpg]]

---

În 26 iunie, la 22:50, o rachetă Soyuz-2.1b a lansat un satelit militar *Pion-NKS* (Kosmos-2550 sau 14F139 No. 901) de la cosmodromul militar de la Plesetsk (rampa 43/4), după o amânare de câțiva ani. Acesta este primul dintr-o constelație modernă de sateliți radar pentru ghidarea rachetelor balistice pentru marina rusă. Satelitul, fabricat de KB Arsenal și TsSKB-Progress, cântărește 6.5 tone și a ajuns pe o orbită 195x466 km, înclinație 67.1 grade, urmând ca la câteva ore după lansare să aibă probabil loc manevre de corecție prin care satelitul să ajungă pe orbită circulară, cu o altitudine de aproximativ 500 de km. Pion este o variantă modernă a sateliților Lotos, care fac parte din constelația Liana, dedicată operațiunilor miltare ruse (terestre și marine).

---

Probabil cea mai mare cometă detectată vreodată (cel puțin în epoca modernă) se apropie de Soare! Are un diametru între 100-200 km, de 10 ori mai mare decât o cometă obișnuită[fn::https://noirlab.edu/public/news/noirlab2119/]. În prezent, cometa *C/2014 UN271 (Bernardinelli-Bernstein)* se află la aproximativ 3 miliarde de kilometri (20 UA, dincolo de orbita lui Uranus) și vine spre Soare. Din fericire, cometa (care se pare că vine din norul lui Oort pe o traiectorie aproape perpendiculară pe planul sistemului solar), nu se va apropia decât până la aproximativ 11 UA de Soare (dincolo de orbita lui Saturn) în 2031, după care se va întoarce la periferia sistemului solar, un drum care durează milioane de ani.

---

La 82 de ani, *Wally Funk* va deveni, în 20 iulie, cea mai în vârstă persoană care va ajunge în spațiu[fn::https://www.blueorigin.com/news/wally-funk-will-fly-to-space-on-new-shepard]. Ea se va alătura lui Jeff și Mark Bezos și câștigătorului licitației publice desfăurată săptămânile trecute. Aceștia vor ajunge la aproximativ 100 km altitudine, la bordul capsulei *New Shepard*, după care vor reveni pe Pământ. Wally Funk a făcut parte din grupul de femei Mercury-13 (un proiect început în 1960 și finanțat din fonduri private), care au urmat antrenamente similare cu astronauții din Programul Mercury al NASA. Din păcate, până acum, nimeni din Mercury-13 nu a zburat în spațiu. Cel mai bătrân astronaut care a ajuns pe orbită rămâne John Glenn, prezent la bordul navetei spațiale Discovery (STS-95), în 1998, când avea 77 de ani.

---

*Richard Branson*, fondatorul *Virgin Galactic*, se va afla la bordul vehiculului VSS Unity, care în 11 iulie va efectua un nou zbor[fn::https://www.virgingalactic.com/articles/virgin-galactic-announces-first-fully-crewed-spaceflight/]. Este de așteptat ca VSS Unity să ajungă până la 80 km altitudine, considerată limita spațiului cosmic în unele cercuri din SUA (Forțele Aeriene). VSS Unity nu poate depăși linia Karman (100 km), limita spațiului recunoscută internațional. Împreună cu Branson, la bord vor mai fi și Beth Moses, Colin Bennett și Sirisha Bandla (toți cu diverse funcții importante în Virgin Galactic), împreună cu piloții Dave Mackay și Michael Masucci. Va fi al 4-lea zbor cu echipaj al VSS Unity și al 22-lea test al acestui vehicul, care anul viitor va începe, probabil, misiunile comerciale, pentru cei doritori să plătească bilete să ajungă la 80 km altitudine.

---

Capsula *Cygnus NG-15 “S.S. Katherine Johnson”* a fostdesprinsă în 29 iunie de modulul Unity, folosind brațul robotic al Stației Spațiale Internaționale, și ulterior eliberată pe orbită (la ora 19:32 EEST). După ce a ajuns la o distanță sigură de ISS, Cygnus a lansat 5 sateliți de mici dimensiuni, iar în cursul zilei următoare, motoarele de la bord au fost activate pentru a înscrie vehiculul (plin cu deșeuri) pe o traiectorie care să-l distrugă controlat, într-un plonjon atmosferic. Cygnus NG-15 se afla pe orbită din luna februarie.

---

În 30 iunie, *Virgin Orbit* a lansat prima misiune operațională a rachetei LauncherOne, de la bordul avionului Cosmic Girl (un Boeing 747-400 modificat). Misiunea se numește Tubular Bells 1[fn::https://www.youtube.com/watch?v=-Bw01kxk_9g], după numele primului disc lansat de casa de discuri Virgin Records. Șapte sateliți de mici dimensiuni au ajuns pe orbită, la o altitudine de 500 km și înclinație orbitală 60 de grade. 

** Buletin Cosmic nr. 118 :spacex:falcon9:gps:ariane6:china:iran:cz9:cz5dy:
:PROPERTIES:
:EXPORT_FILE_NAME: 118
:EXPORT_DATE: 2021-06-24
:END:

După o pauză de aproape 5 ani, China lansează pe orbită un nou echipaj de taikonauți (Nie Haisheng, Liu Boming și Tang Hongbo), la bordul capsulei *Shenzhou-12*, folosind singura rachetă chinezească certificată pentru zboruri cu echipaj, Changzheng-2F. Lansarea a avut loc în 17 iunie, ora 04:22 ora României, de la centrul spațial din Jiuquan. Capsula Shenzhou-12 a andocat la modulul Tianhe al stației spațiale chineze *Tiangong* la ora 10:54, iar sasul dintre cele două vehicule a fost deschis la ora 13:48. Cei trei taikonauți vor petrece aproximativ 3 luni la bordul Tiangong, timp în care vor efectua și o activitate extravehiculară.

---

În 12 iunie, *Iranul* a avut o nouă tentativă de lansare orbitală[fn::https://www.france24.com/en/live-news/20210623-iran-satellite-launch-in-early-june-failed-pentagon], aparent folosind o rachetă *Simorgh* (cu combustibil lichid). Pentagonul a confirmat în 24 iunie că a urmărit lansarea[fn::https://edition.cnn.com/2021/06/22/politics/iran-failed-satellite-launch/index.html].
Tentativa a fost una eșuată și nu se cunosc detalii, nu știm în ce stadiu al zborului au apărut problemele care au împiedicat satelitul să ajungă pe orbită. Din imaginile înregistrate (și) de sateliții comerciali care zboară deasupra Iranului, se pare că o nouă tentativă de lansare este iminentă.
A fost al 5-lea zbor al rachetei Simorgh și al 4-lea eșec consecutiv pentru lansatorul derivat din racheta Safir-1. Ultima dată când Iranul a lansat un satelit pe orbită a fost anul trecut, în 22 aprilie, însă folosind o rachetă cu combustibil solid Qased, operată de armata iraniană (spre deosebire de Simorgh, care este operată de agenția spațială ISA, o organizație guvernamentală civilă).

#+CAPTION: Imagine cu rampa de lansare de la centrul spațial Semnan din Iran, surprinsă de un satelit de observație comercial (Dove), al companiei Planet. 
[[/img/semnan.jpg]]

---

O rachetă *Changzheng-2C* a lansat, în 18 iunie, trei sateliți Yaogan-30 de la centrul spațial Xichang din China. Nu avem detalii despre acești sateliți, dar deși China susține că ei sunt folosiți în scopuri științifice, comunitatea internațională crede că ei sunt folosiți pentru spionaj militar. Acest lucru derivă și din orbita sateliților, care se află la o altitudine de 600 km și înclinație orbitală de 35 de grade. Împreună cu acești sateliți, a ajuns în spațiu și un satelit de mici dimensiuni, Tianqi-14. Un nou set de sateliți Yaogan-30 vor fi lansați luna viitoare, folosind același tip de rachetă, Changzheng-2C. Până acum au fost lansați 27 de sateliți Yaogan-30.

---

În 17 iunie, o rachetă *Falcon 9* a lansat pe orbită terestră medie un nou satelit GPS (GPS-III-SV05, cu o masă de 4331 kg). A fost pentru prima dată când SpaceX a folosit o treaptă primară recuperată pentru o misiune Space Force, după ce în noiembrie 2020, treapta B1062 a lansat precedentul satelit GPS (SV04). Sateliții GPS-III sunt a treia generație de sateliți Navstar, care pentru început vor înlocui câțiva sateliți mai vechi, urmând ca întreaga constelație de sateliți GPS-II să fie înlocuiți cu GPS-III. În prezent, pe orbită sunt 31 de sateliți GPS, iar unii sunt funcționali de la sfârșitul anilor '90[fn::https://www.lockheedmartin.com/en-us/news/features/2021/fifth-gps-iii-satellite-launch.html]. Treapta primară B1062 a fost din nou recuperată, pe barja /Just Read the Instructions/.

---

După ce inițial trebuia să fie inaugurat în 2020, noul lansator european *Ariane 6*, a cărui dezvoltare a început din 2014, se va lăsa așteptat. Prima lansare a fost amânată pentru finalul anului următor[fn::https://arstechnica.com/science/2021/06/europes-space-chief-appoints-task-force-to-assess-ariane-6-schedule-concerns/], cu mari șanse ca aceasta să ajungă să aibă loc în 2023. Ariane 6 urmează să înlocuiască racheta Ariane 5 și să ofere lansări mai ieftine, între 75-115 milioane de euro, în funcție de configurație. Ariane 6 va putea urca cel mult 5 tone pe orbită geostaționară și maximum 21.6 tone pe orbită terestră joasă.

---

În cadrul unei conferințe desfășurate la Hong Kong, China a făcut publice planurile sale pentru viitoarele lansatoare de calibru greu. Astfel, viitoarea rachetă Changzheng-9 a fost complet reproiectată, iar așa-numita "Rachetă 921", o altă rachetă de calibru greu, este acum numită Changzheng-5DY (DY provine de la inițialele în mandarină pentru "lander lunar").

*Changzheng-5DY* va avea 3 trepte: o primă treaptă cu 7 motoare YF-100K (derivate din motoarele YF-100, cu kerosen —RP1/LOX, folosite de noua generație de lansatoare CZ-5, CZ-6, CZ-7 și CZ-8), o a doua treaptă cu 2 motoare YF-100M (varianta YF-100K optimizată pentru vid) și o a treia treaptă cu 3 motoare YF-75D (alimentate cu LH2/LOX, motoare folosite în prezent de a doua treaptă a rachetei CZ-5). Această rachetă va putea urca 70 tone pe orbită terestră joasă (LEO) și 27 tone spre Lună (performanțe selenare identice cu SLS Block 1). Fără a treia treaptă, racheta va putea urca 20 de tone pe orbită terestră joasă și va fi folosită pentru a lansa capsula cu echipaj care în viitor va înlocui capsula Shenzhou. Debutul acestei rachete este așteptat în 2025.

Noua *Changzheng-9* va folosi 16 motoare YF-135 pentru prima treaptă (3.6 MN, RP1/LOX). Această primă treaptă va avea un diametru de 10.6 metri (Saturn V avea 10.1 metri diametru maxim). A doua treaptă va folosi 4 motoare YF-77 (LH2/LOX, folosite de treapta primară CZ-5) iar a treia treaptă (opțională) va avea 1 motor YF-77. Changzheng-9 va fi înaltă de 108 metri și va putea trimite 150 tone to orbită terestră joasă și 53 tone spre Lună (comparabilă cu SLS Block 2).

---

*Roscosmos* a inițiat discuțiile cu autoritățile franceze pentru ca, în viitor, rampa ELS de la centrul spațial din Guiana Franceză să poată fi folosită pentru lansări ale rachetei Soyuz-2 cu echipaj uman[fn::https://www.roscosmos.ru/31532/]. Din Guiana Franceză, o capsulă Soyuz ar putea fi lansată spre stația spațială chineză.

---

Computerul care controlează camera și restul echipamentelor științifice de la bordul telescopului spațial *Hubble* a suferit o problemă tehnică duminica trecută (13 iunie) și a intrat în safe-mode. Inițial inginerii NASA a crezut că de vină este un modul de memorie defect[fn::https://www.nasa.gov/feature/goddard/2021/operations-underway-to-restore-payload-computer-on-nasas-hubble-space-telescope], așa că au reîncercat reinițializarea computerului folosind un modul de memorie de rezervă, însă această operațiune nu a reușit. Momentan, toate operațiunile științifice ale lui Hubble sunt suspendate până la remedierea problemei.

** Buletin Cosmic nr. 117 :cz3b:venus:envision:blueorigin:minotaur1:pegasusxl:juno:
:PROPERTIES:
:EXPORT_FILE_NAME: 117
:EXPORT_DATE: 2021-06-17
:END:   

---

În dimineața zilei de 6 iunie, la ora 07:26, o rachetă Falcon 9 a lansat satelitul de telecomunicații Sirius-XM (SXM-8), construit de compania Maxar[fn::https://blog.maxar.com/space-infrastructure/2021/preparing-for-launch-sxm-8-arrives-at-launch-base], pentru asigurarea de programe radio pentru continentul nord-american, de pe rampa SLC-40 de la Cape Canaveral. Pentru lansare a fost folosită treapta primară B1061, cea care în prealabil lansase și misiunile Crew-1 și Crew-2 pentru NASA. Satelitul Sirius precedent, SXM-7, lansat tot de SpaceX în decembrie 2020, nu a mai putut fi folosit după ce a ajuns pe orbita geostaționară, din cauza unei defecțiuni tehnice. Treapta primară B1061 a revenit și de această dată pe barja /Just Read the Instructions/.

---

Capsula cargo Dragon CRS-22, lansată în data de 3 iunie de o rachetă Falcon 9, a andocat la modulul Harmony (sasul IDA-3) în 5 iunie, la ora 12:09[fn::https://blogs.nasa.gov/spacexcrs22/2021/06/03/spacexs-22nd-cargo-resupply-mission-underway-as-dragon-journeys-to-station/]. Aceasta a transportat spre ISS peste 3.3 tone de echipamente și provizii, din care aproape 1.4 tone reprezintă cele două panouri solare de nouă generație (IROSA), care urmează să fie montate de Shane Kimbrough și Thomas Pesquet, pe parcursul a două activități extravehiculare, care vor avea loc în 16 și 20 iunie.

#+CAPTION: Capsula Dragon CRS-22 apropiindu-se de sasul IDA-3 al modulului Harmony pentru andocare, în timp ce în plan apropiat se vede andocată capsula Dragon Endeavour, folosită de echipajul misiunii Crew-2 (Sursa foto: NASA)
[[/img/CRS22.jpg]]

---

Miercuri, 2 iunie, la ora 19:17, o rachetă *Changzheng-3B* a lansat pe orbită geosincronă satelitul de observații meteorologice Fengyun-4B de pe rampa LC-2 a centrului spațial Xichang[fn::http://www.xinhuanet.com/english/2021-06/03/c_139985725.htm], după o amânare de 24 de ore. A fost a 372-a lansare a unei rachete chineze Chang Zheng.

---

În 11 iunie, o rachetă Chang Zheng 2D a lansat 4 sateliți Beijing-3 pe orbită terestră joasă de pe rampa LC-9 a centrului spațial Taiyuan[fn::http://www.xinhuanet.com/english/2021-06/11/c_1310003061.htm]. Seria de sateliți Beijing sunt destinați observațiilor suprafeței Pământului, având o rezoluție de 0.5 metri. Pe lângă acești 4 sateliți, alți trei sateliți de mici dimensiuni au fost urcați pe orbită cu această ocazie: Haisi-2, Wangwang-1 și Tianjian Space Test-1 

---

După anunțul NASA că două sonde vor pleca spre *Venus* în jurul anului 2029 (DAVINCI+ și VERITAS), și Agenția Spațială Europeană (ESA) a anunțat că pregătește o nouă misiune spre Venus! *EnVision* va fi lansată în 2032 (probabil cu o rachetă Ariane 6.2) și este proiectată împreună cu NASA, având ca scop cartografierea radar a suprafeței venusiene și studiul atmosferei acestei planete[fn::https://envisionvenus.eu/envision/]. Sonda europeană va fi una orbitală, similară din acest punct de vedere cu ultima misiune ESA spre planeta vecină, Venus Express (2005-2015). Pentru EnVision, NASA va contribui cu un echipament științific și cu asigurarea accesului la rețeaua de comunicații interplanetare Deep Space Network. Acestor misiuni li se vor alătura misiunea rusă Venera-D (2029) și o posibilă misiune privată spre Venus a companiei RocketLab. Sincer, mă miră lipsa agenției spațiale japoneze din ecuație, dar aș pune pariu că fie vor trimite și ei o misiune, fie se vor alătura unei misiuni deja existente.

---

Primul client al capsulei *New Shepard* va plăti 28 de milioane de dolari[fn::https://www.blueorigin.com/news/the-very-first-seat-on-new-shepard-sells-for-28-million] pentru a petrece câteva minute cu Jeff Bezos (și fratele său Mark) și câteva secunde în spațiu, în timpul primului zbor cu echipaj al companiei *Blue Origin*, din 20 iulie. Suma a fost stabilită în urma unei licitații cu prețul de pornire de 4.8 milioane de dolari. Identitatea clientului va fi făcută cunoscută în următoarele săptămâni, când vom afla numele celui de-al 4-lea și ultim membru al echipajului. Pentru o comparație, cu 45 de milioane de dolari se poate cumpăra un zbor de o săptămână la bordul Stației Spațiale Internaționale. Un zbor de câteva zile într-o capsulă Dragon costă aproximativ 55 milioane de dolari. Cu 28 de milioane de dolari se pot cumpăra 3200 de zboruri parabolice cu un avion dedicat, care oferă fiecare 10 minute de imponderabilitate (sau un total de 22 zile). New Shepard oferă 3 minute de imponderabilitate.

---

Marți, la ora 16:35, o rachetă *Minotaur 1* a lansat 3 sateliți[fn::https://www.northropgrumman.com/space/minotaur-nrol111/] pentru National Reconaissance Office (misiunea *NROL-111*). Nu avem detalii despre sateliți (știm doar că o rachetă Minotaur-1 poate lansa între 331 kg pe orbită heliosincronă și 580 kg pe orbită terestră joasă, 185 km altitudine), dar lansatoarele Minotaur 1 sunt diferite de majoritatea rachetelor cu care suntem obișnuiți. Aceste lansatoare derivă direct din rachetele balistice intercontinentale cu combustibil solid Minuteman II, în sensul că prima treaptă a rachetei este un motor M55A1, urmat de o a doua treaptă cu motor SR19 (până aici avem o rachetă Minuteman II), peste care se mai așează o a treia treaptă propulsată de un motor Orion-50XL și o a patra treaptă cu un motor Orion-38 (ultimele două fiind folosite și în racheta Pegasus lansată cu ajutorul unui avion Lockheed L-1011 modificat). Minotaur-1 este operată de compania Northrop Grumann, care a preluat-o de la Orbital Sciences odată cu achiziția acestei companii în 2015. Rachetele Minotaur sunt asamblate din surplusul rămas după scoaterea din uz a rachetelor balistice intercontinentale Minuteman II (înlocuite în prezent cu varianta Minuteman III). Lansările Minotaur-1 nu sunt destinate sectorului privat, ele fiind rezervate doar pentru misiuni guvernamentale, adică pentru agenții precum NRO sau NASA. Lansarea a avut loc de la centrul spațial MARS (Wallops) din Virginia, rampa 0B.

---

O rachetă *Pegasus-XL*, lansată de pe un avion Lockheed L1011-1 TriStar “Stargazer”, a trimis pe orbită un satelit pentru Space Force[fn::https://www.spaceforce.mil/News/Article/2656082/us-space-force-successfully-launches-first-tactically-responsive-launch-mission/], într-o misiune care avea ca obiectiv realizarea și lansarea rapidă a unui satelit de mici dimensiuni (Tactically Responsive Launch 2 —TacRL2). De la concept și până la sosirea pe orbită au durat doar 4 luni[fn::https://www.thedrive.com/the-war-zone/41076/the-space-force-designed-and-launched-a-satellite-into-orbit-in-just-four-weeks]. Lansarea a avut loc duminică, la ora 11:09, în largul coastei de vest al SUA, avionul decolând de la baza aeriană Vandenberg, California. Misiunea s-a încheiat cu un succes, conform Space Force. Pegasus-XL, este o rachetă în 3 trepte, cu combustibil solid, dezvoltată inițial de Orbital Sciences, care se află acum în portofoliul Northrop Grumann. Primele două trepte sunt propulsate fiecare de câte un motor Orion-50, iar a treia treaptă are un motor Orion-38. “Stargazer”, numele avionului care lansează rachetele Pegasus a fost inspirat din Star Trek (nava comandată de Picard înainte ca acesta să ajungă pe Enterprise). Paralela cu Star Trek nu se oprește aici: înainte de a ajunge pe Enterprise, William Riker s-a aflat pe nava Pegasus. A fost a 45-a lansare Pegasus (din 1990) și a 31-a lansare reușită consecutivă (ultimul eșec Pegasus a fost în 1996).

---

În 7 iunie, la ora 19:56 EEST, sonda Juno, a survolat satelitul jovian Ganymede[fn::https://www.jpl.nasa.gov/news/see-the-first-images-nasas-juno-took-as-it-sailed-by-ganymede], de la o altitudine de 1038 km! Este sonda care s-a apropiat cel mai mult de Ganymede din 1996, când Galileo s-a apropiat până la 264 km de suprafață. Și deja avem și o primă imagine din timpul acestui survol. Ganymede este cel mai mare satelit din sistemul solar, fiind mai mare chiar decât planeta Mercur. Suprafața satelitului este înghețată iar în interior (900 km) există un ocean imens, cu apă sărată, probabil încălzit de nucleul fierbinte. Sonda Juno a fost lansată în 2011 și a ajuns în jurul lui Jupiter în 2016. Luna următoare, misiunea principală se încheie, însă având în vedere că starea sondei este una bună, aceasta va continua să orbiteze Jupiter și să trimită date științifice din jurul celei mai mari planete a sistemului solar. În 29 septembrie 2022, Juno va survola și satelitul Europa.
   
** Buletin Cosmic nr. 116 :spacex:starlink:falcon9:artemis:ariane5:jwst:eva:iss:
:PROPERTIES:
:EXPORT_FILE_NAME: 116
:EXPORT_DATE: 2021-06-02
:END:   

O rachetă *Falcon 9* a fost lansată în 26.05.2021, ora 21:59 EEST, de pe rampa de lansare SLC-40 de la Cape Canaveral, pentru o nouă misiune *Starlink*. A fost doar al doilea zbor pentru treapta primară B1063, care a mai fost folosită o singură dată, pentru lansarea satelitului Sentinel-6 de la baza aeriană Vandenberg; după acea lansare, racheta a revenit la sol. După lansarea din 26.05.2021, prima treaptă a revenit pe barja /Just Read the Instructions/. Este și cea mai nouă treaptă primară folosită de *SpaceX*. După lansarea Sentinel-6, treapta primară a fost transportată din California în Florida și probabil i-au fost schimbate cel puțin un motor Merlin, pentru că am avut parte și de un test static al propulsoarelor, lucru relativ rar pentru lansări Starlink. În aceeași ordine de idei, lansările Starlink de obicei aveau loc cu trepte primare cu mai multe misiuni la activ. Ultima lansare ratată pentru SpaceX a fost în iunie 2015, când problemele tehnice ale treptei secundare a dus la pierderea capsulei Dragon în Oceanul Atlantic. De atunci au avut loc 100 de lansări efectuate cu succes de racheta Falcon 9 (nu luăm în calcul misiunea Amos-6, când racheta a explodat pe rampă, înainte de lansare). În 2021 au avut loc până acum nu mai puțin de 16 lansări SpaceX, ceea ce înseamnă, în medie, câte o lansare la fiecare 9 zile (sau a 6-a lansare în ultimele 33 de zile, adică o lansare la fiecare 5 zile). Având în vedere că masa unui satelit Starlink este de 260 kg și pentru că acum avem 1664 de sateliți Starlink pe orbită, înseamnă că masa totală lansată de SpaceX în cadrul acestui proiect depășește 430 de tone; spre comparație, masa Stației Spațiale Internaționale este de aproximativ 420 de tone.

---

*Lockheed Martin* și *General Motors* vor construi un rover lunar[fn::https://www.lockheedmartin.com/en-us/news/features/2021/lunar-terrain-vehicle.html], care va putea fi folosit de viitoarele echipaje *Artemis*, [[https://www.youtube.com/watch?v=5869l2cKLZw][pe suprafața Lunii]]. Între 1971 și 1972, pe Lună au ajuns trei rovere care au ajutat echipajele Apollo 15, 16 și 17 să parcurgă distanțe mai lungi în timpul explorării suprafeței selenare. Acestea au fost construite tot de General Motors, însă în colaborare cu Boeing.

---

Până în 2023, *SpaceX* va lansa 4 misiuni cu echipaj pentru compania *Axiom Space*. Prima misiune a fost deja contractată pentru începutul anului viitor (Michael López-Alegría, Larry Connor, Mark Pathy și Eytan Stibbe), contract care a fost extins pentru alte trei misiuni, care vor fi programate în funcție de disponibilitatea NASA de a primi turiști spațiali[fn::https://www.axiomspace.com/press-release/axiom-spacex-deal]. Turiștii (sau astronauții privați?) vor ajunge la bordul ISS folosind capsule Dragon, așa cum era de așteptat. A doua misiune Axiom (Ax-2) este programată pentru toamna anului 2022 și sunt cunoscuți până acum doar 2 din ce 4 membri ai echipajului: Peggy Whitson (care deține mai multe recorduri stabilite în cele 3 misiuni spațiale precedente) și John Shoffner[fn::https://www.spacex.com/updates/axiom-announcement/index.html], în timp ce un al treilea membru al echipajului va fi câștigătorul concursului /Who Wants to Be an Astronaut?/ derulat de canalul TV Discovery sub forma unui reality-show.

---

La doar două zile de la ultima lansare Starlink, compania *Arianespace* a lansat ieri la 20:38 EEST un nou set de 36 de sateliți *OneWeb*, folosind o rachetă *Soyuz-2.1b* (cu o treaptă superioară Fregat), de la centrul spațial rusesc Vostochny[fn::https://www.arianespace.com/mission/soyuz-flight-st32/]. A fost a 7-a lansare OneWeb, constelație care acum are 218 sateliți activi, următoarea lansare fiind programată la începutul lunii iulie. Sateliții OneWeb au același rol ca și cei Starlink: asigurarea unei conexiuni la internet cu o latență seminificativ mai mică decât cea furnizată de sateliții geostaționari, însă OneWeb vor folosi oribite mai înalte decât Starlink (1200 km față de 550 km folosiți de Starlink), motiv pentru care numărul de sateliți necesari este mai mic.

---

Este posibil ca lansarea telescopului spațial *James Webb (JWST)* să fie, din nou, amânată, datorită unor probleme identificate la racheta Ariane 5[fn::https://spacenews.com/ariane-5-issue-could-delay-jwst/]. Ultima dată când o rachetă Ariane 5 a părăsit o rampă de lansare a fost  în luna august anul trecut[fn::https://www.arianespace.com/mission/ariane-flight-va253/] și au început să apară suspiciuni că pauza atât de lungă este cauzată de probleme ale rachetei europene. *Arianespace* a recunoscut că a identificat, în ultimele două lansări, probleme cu separarea conului protector al încărcăturii, care ar fi cauzat vibrații peste limitele acceptate și posibil periculoase. Ultimii sateliți lansați nu au fost afectați, dar pentru a evita problemele în viitor, s-a decis investigarea problemei. JWST este probabil cel mai scump satelit lansat vreodată în spațiu, costul proiectului depășind 10 miliarde de dolari, așa că Arianespace vrea să se asigure că nu vor fi nici un fel de probleme în timpul lansării. În acest context, lansarea programată pentru 31 octombrie va fi probabil amânată cu cel puțin câteva săptămâni.

#+CAPTION: Ultima lansare a rachetei Ariane 5, din 15 august 2020. Sursa foto: [[https://www.arianespace.com/gallery/?taxonomy%5Barianespace-gallery-category%5D=ariane-5][Arianespace]].
[[/img/VA253.jpg]]

---

În 29 mai, la ora 15:56 EEST, o rachetă chineză *Changzheng-7* a lansat pe orbită nava cargo *Tianzhou-2*, care, la doar 8 ore și 6 minute după lansare, a andocat automat cu modulul Tianhe al Stației Spațiale Chineze[fn::https://youtu.be/cno1FM_B1WM]. Lansarea a avut loc de pe rampa de lansare de la centrul spațial Wenchang. Treapta secundară a rachetei Changzheng-7 a rămas pe orbită (196 km x 321 km, înclinație 41.5°).

---

Cosmonauții Oleg Novitski și Piotr Dubrov au efectuat miercuri, 2 iunie, începând în jurul orei 09:00 ora României, cea de-a 238-a *activitate extravehiculară* de la bordul Stației Spațiale Internaționale (a 48-a activitate extravehiculară rusă). Cei dou cosmonauți au pregătit modulul Pirs pentru despărțirea de *Stația Spațială Internațoinală*, care va avea loc în această vară, pentru a face loc mult mai încăpătorului modul Nauka[fn::https://blogs.nasa.gov/spacestation/2021/06/02/cosmonauts-finish-spacewalk-to-ready-station-for-new-module/]. Nauka este pregătit pentru a fi lansat spre ISS în jurul datei de 15 iulie. Activitatea extravehiculară a durat 7 ore și 19 minute.

** Buletin Cosmic nr. 115 :zhurong:marte:falcon9:spacex:cz4b:electron:
:PROPERTIES:
:EXPORT_FILE_NAME: 115
:EXPORT_DATE: 2021-05-20
:END:   

În 09.05.2021, la ora 09:42 ora României, SpaceX a mai realizat o premieră: a zecea lansarea a unei trepte primare Falcon 9[fn::https://www.spacex.com/updates/starlink-mission-05-09-2021/index.html]. Treapta B1051 a fost recuperată și de această dată, pe barja /Just Read the Instructions/. Cu această ocazie, pe orbită au ajuns încă alți 60 de sateliți Starlink, lansarea având loc de pe rampa SLC-40 de la Cape Canaveral. A fost a 14-a lansare orbiatală din 2021 pentru SpaceX.

#+CAPTION: A 10-a lansare a treptei primare B1051 a unei rachete Falcon 9, care a urcat pe orbită alți 60 de sateliți Starlink. Sursa foto: [[https://www.flickr.com/photos/spacex/51171344450/][SpaceX]].
[[/img/starlink27.jpg]]

---

În 15.05.2021, o rachetă Electron a suferit un nou eșec: imediat după separarea de prima treaptă, motorul treptei secundare a fost activat, dar orientarea rachetei suferit imediat schimbări bruște, după care motorul s-a oprit si RocketLab a pierdut telemetria. Cei doi sateliți BlackSky care urmau să ajungă pe orbită terestră heliosincronă[fn::https://www.rocketlabusa.com/missions/completed-missions/running-out-of-toes] au fost pierduți. Lansarea a avut loc la ora 14:11 ora României, de pe rampa LC-1A din Mahia, Noua Zeelandă. Este al doilea eșec Electron din ultimul an, după lansarea ratată din 4 iulie 2020, însă, din fericire pentru compania lui Peter Beck, tentativa de recuperare a primei trepte, din apele oceanului, a reușit.

---

Și tot în 15.05.2021, platforma staționară chineză și roverul Zhurong s-a desprins de sonda orbitală Tianwen-1 și au coborât în siguranță pe suprafața planetei Marte, în zona Utopia Planitia[fn::http://www.xinhuanet.com/english/2021-05/15/c_139946987.htm]. La o săptămână după aterizare, Zhurong a coborât de pe platformă[fn::http://www.xinhuanet.com/english/2021-05/22/c_139963090.htm],care deocamdată nu are un nume, și și-a început misiunea științifică pe suprafața marțiană. China a devenit a treia națiune care e reușit plasarea unei sonde pe Marte (după SUA și URSS, deși tentativa URSS este una discutabilă), iar Zhurong a fost prima sondă marțiană care a trimis imagini de pe suprafața planetei și care nu a fost construită de Jet Propulsion Laboratory (JPL/NASA).

---

În 16.05.2021, SpaceX a reușit a treia lansare în doar 11 zile: o nouă misiune Starlink, însă care a urcat pe orbită 52 de sateliți Starlink și alți doi sateliți comerciali: Capella Whitney 4 și Tyvak-0130. Lansarea a avut loc de pe rampa LC-39A de la Kennedy Space Center, la ora 01:54 ora României. Pentru această misiune s-a folosit treapta primară B1058 a rachetei Falcon 9, care a zburat de această dată a 8-a oară, fiind recuperată pe barja /Of Course I Still Love You/.

---

Racheta Atlas V a lansat în data de 18.05.2021, la ora 20:37 ora României, satelitul SBIRS GEO 5, de la Cape Canaveral. A fost a 669-a lansare a unei rachete Atlas din 1957 și a 87-a lansare Atlas V (a 8-a în configurația 421). Din 2011 și până în 2018, au avut loc 4 lansări SBIRS-GEO, toate efectuate de racheta Atlas V a companiei United Launch Alliance (ULA), rachetă folosită pentru aceste misiuni în două configurații: 401 pentru primele trei lansări și respectiv 411 pentru a patra lansare (401 înseamnă un diametru de 4 metri al conului protector, a doua cifră –0 sau 1– numărul de boostere auxiliare cu combustibil solid și ultima cifră reprezintă numărul de motoare ale treptei superioare Centaur). Da, 411 înseamnă o configurație asimetrică, cu un singur booster auxiliar, ceea ce face ca lansarea să fie una destul de spectaculoasă din acest punct de vedere. Nu cunoaștem detalii cu privire la sateliții SBIRS-GEO, dar știm că o rachetă Atlas V 421 poate urca 6.89 tone pe orbită geostaționară[fn::https://www.ulalaunch.com/docs/default-source/launch-booklets/mobrochure_sbirsgeo5.pdf] și știm că satelitul încape în interiorul conului protector care are un diametru de 4 metri (deși se estimează să satelitul probabil cântărește 4.5 tone). Racheta Atlas V are o primă treaptă înaltă de 32.5 metri (3.81 metri diametru), o treaptă secundară Centaur înaltă de 12.6 metri (3 metri diametru) peste care se adaugă satelitul încapsulat în cele două jumătăți ale conului protector care mai adaugă 14 metri, care face ca racheta să fie înaltă de 59.1 metri.

---

În 19.05.2021, o rachetă chineză Changzheng-4B a urcat pe orbită heliosincronă satelitul pentru observații oceanice Haiyang-2D, proiectat și asamblat de /China Academy of Science/ --CAST. Lansarea a avut loc de la centrul spațial Jiuquan la ora 07:03 ora României.

** Buletin Cosmic nr. 114 :cz4c:yaogan:parker:dragon:starlink:starship:starliner:
:PROPERTIES:
:EXPORT_FILE_NAME: 114
:EXPORT_DATE: 2021-05-07
:END:

Vineri, 30 aprilie, la ora 11:27, de la centrul spațial Jiuquan, China a lansat un satelit militar, Yaogan-34[fn::http://www.xinhuanet.com/english/2021-04/30/c_139917151.htm], folosind o rachetă Changzheng-4C. Observațiile efectuate de satelit vor fi utile și pentru sectorul civil, în special pentru dezvoltarea proiectului /Belt and Road/. A fost prima lansare de la Jiuquan a unei rachete Changzheng-4C cu un con protector upgradat (diametru de 4 metri), astfel de lansări având de obicei loc până acum de la centrul spațial Taiyuan. Satelitul a ajuns pe o orbită terestră joasă, cu înclinație de 63 de grade (specifică sateliților Yaogan).

---

După ce NASA a suspendat contractul cu SpaceX privind realizarea unui lander lunar derivat din Starship, SpaceX a reușit să efectueze un zbor al Starship SN15, prototip care s-a întors cu bine, pentru prima dată, înapoi la sol. [[https://youtu.be/z9eoubnO-pE?t=355][Zborul]] a avut loc în 6 mai 2021 și Elon Musk a declarat că s-ar putea ca acest vehicul să mai efectueze încă un astfel de test, în perioada următoare.

#+CAPTION: Starship SN15 intactă, după aterizare. Sursă: [[https://twitter.com/TrevorMahlmann/status/1390480401957892099][Trevor Mahlmann]].
[[/img/starshipsn15.jpg]]

---

După un survol al planetei Venus în 20 februarie, pentru o ajustare a orbitei, sonda Parker s-a apropiat în 29 aprilie până la 10.4 milioane de kilometri de Soare, cu o viteză de 532000 km/h[fn::https://blogs.nasa.gov/parkersolarprobe/2021/05/03/successful-eighth-solar-flyby-for-parker-solar-probe/]. A fost al 8-lea periheliu pentru Parker din cele 24 programate pentru studierea astrului din centrul sistemului nostru solar. Sonda a stabilit noi recorduri pentru viteză și pentru distanță minimă față de Soare.

---

Shannon Walker, Victor Glover, Mike Hopkins și Soichi Noguchi au revenit sâmbătă cu bine pe Pământ, după 167 de zile petrecute în spațiu[fn::https://www.nasa.gov/press-release/crew-1-astronauts-safely-splash-down-after-space-station-mission]. Decuplarea capsulei Dragon "Resilience" de Stația Spațială Internațională a avut loc în noaptea de vineri spre sâmbătă și amerizarea 6 ore mai târziu, în Golful Mexic. A fost prima amerizare a unei capsule pe timp de noapte, după misiunea Apollo 8 din 1967. În acest moment, la bordul Stației Spațiale Internaționale se află 7 astronauți, alte două echipaje fiind programate pentru lansare abia în luna octombrie.

---

SpaceX a lansat cu succes o nouă misiune Starlink: treapta primară 1049 a urcat pe orbită alți 60 de sateliți, fiind pentru a noua oară recueprată cu succes. Este cea mai veche treaptă primară Falcon 9 folosită și a doua treaptă care are 9 zboruri. Lansarea a avut loc de pe rampa LC-39A de la Kennedy Space Center, în 4 mai 2021, la ora 22:01.

---

Trei sateliți secreți Yaogan-30 au fost lansați joi, 6 mai 2021, la ora 21:11, de la centrul spațial Xichang. Pentru această lansare a fost folosită o rachetă Changzheng-2C, cea mai veche rachetă chineză aflată în uz. A fost a 13-a lansarea din China, din cele peste 40 planificate pentru acest an[fn::https://mp.weixin.qq.com/s/yVnJNlkwsAqq-5ehAEXyHQ].

---

Starliner este pregătită pentru zbor. Capsula Boeing a efectuat toate testele suplimentare solicitate de NASA în urma misiunii ratate din decembrie 2019 și o nouă lansare este programată pentru 30 iulie, ora 21:53 EEST (ora României)[fn::https://starlinerupdates.com/boeing-and-nasa-update-launch-target-for-next-starliner-test-flight]. Pentru această misiune (Boe-OFT2) Boeing va folosi o a treia capsulă Starliner, alta decât capsula "Calypso" folosită în 2019 (prima capsulă a fost folosită într-un test în 2019, ce a constat într-o simulare a anulării unei lansări). United Launch Alliance pregătește o rachetă Atlas V pentru această lansare, într-o configurație mai puțin obișnuită: N22, adică fără con protector deasupra primei trepte, două motoare pentru treapta superioară Centaur și 2 boostere cu combustibil solid atașate primei trepte.

---

În 20 iulie, vehiculul New Shepard va lansa 6 astronauți în spațiu, într-un zbor suborbital. Dintre aceștia, cinci sunt angajați ai Blue Origin și unul va fi câștigător al unei licitații publice, organizate pe site-ul Blue Origin, cu scop caritabil (ofertele de peste $50000 trebuie însoțite de un avans de $10000 —și să nu vă imaginați că aveți șanse de câștig cu oferte mai mici). Sunt câteva criterii pe care trebuie să le îndepliniți, pe lângă bani: să aveți cel puțin 18 ani, să puteți urca 7 etaje în 90 de secunde, înălțime 152-193 cm și greutate 50-100 kilograme.

** Buletin Cosmic nr. 113 :mev2:soyuz:crew2:spacex:dragon:
:PROPERTIES:
:EXPORT_FILE_NAME: 113
:EXPORT_DATE: 2021-04-30
:END:

MEV-2 a andocat luni, 12 aprilie, cu satelitul Intelsat 10-02! Este pentru a doua oară când un satelit MEV al Northrop Grumman se cuplează cu un satelit de telecomunicații aflat pe orbită geostaționară și pentru prima dată când acest lucru se întâmplă cu un satelit activ[fn::https://news.northropgrumman.com/news/releases/northrop-grumman-and-intelsat-make-history-with-docking-of-second-mission-extension-vehicle-to-extend-life-of-satellite]. Anul trecut, MEV-1 a andocat cu Intelsat 901, satelit inactiv, care astfel a redevenit funcțional[fn::https://www.intelsat.com/global-network/satellite-network/launches/intelsat-901/]. MEV-2 (Mission Extension Vehicle 2) a fost lansat în 15 august 2020 de o rachetă europeană Ariane-5 și în ultimele luni a efectuat mai multe manevre în jurul satelitului Intelsat 10-02. Intelsat 10-02 a fost lansat în 2004 și deja depășise cei 15 ani de activitate care au fost planificați inițial. Acum satelitul are combustibil și practic un nou motor pentru o nouă viață, iar costul MEV-2 este mai scăzut decât costul unui satelit de telecomunicații nou.

---

Ingenuity a avut nevoie de un update al softului de bord[fn::https://mars.nasa.gov/technology/helicopter/status/291/mars-helicopter-flight-delayed-to-no-earlier-than-april-14/] înainte de primul zbor. JPL a dezvoltat deja o soluție pentru problema întâmpinată, iar validarea update-ului, trimiterea lui și încărcarea la bordul elicopterului marțian a mai întârziat cu câteva zile zborul. Primul zbor a avut loc în 19 aprilie (39.1 secunde), urmat de alte două zboruri, în 22 aprilie (51.9 secunde) și 25 aprilie (80 secunde). JPL mai are programate două zboruri pentru elicopterul marțian, după care Perseverance își va continua misiunea și îl va lăsa pe Ingenuity în urmă.

---

După doar 2 orbite și aproximativ 3 ore după lansare, capsula Soyuz MS-18 andocat vineri, 9 aprilie, la portul Rassvet al Stației Spațiale Internaționale, la ora 14:05 ora României[fn::https://blogs.nasa.gov/spacestation/2021/04/09/soyuz-crew-ship-docks-to-station-with-expedition-65-trio/]. Astfel, Oleg Novitski (RSA), Pyotr Dubrov (RSA) și Mark Vande Hei (NASA) au ajuns pe ISS. La bordul stației se află 10 persoane (5 americani, 4 ruși, 1 japonez), cu doar 3 mai puțini decât recordul de 13 astronauți prezenți pe ISS, număr atins de 3 ori până acum, pe durata misiunilor STS-127, STS-128 și STS-131.

---

SpaceX a câștigat competiția organizată de NASA pentru un lander lunar pentru viitorii astronauți din cadrul programului Artemis! NASA a ales soluția SpaceX (Starship) în detrimentul propunerilor ceva mai tradiționale din partea National Team (Blue Origin, Lockheed Martin, Northrop Grumman, Draper) sau Dynetics / Sierra Nevada. Astfel, SpaceX va primi 2.9 miliarde de dolari pentru a transporta astronauții americani pe suprafața Lunii (soluția oferită de SpaceX a fost și cea mai ieftină dintre cele trei propuneri).

---

Rusia va face o inspecție tehnică a modulelor proprii din cadrul Stației Spațiale Internaționale, pentru a decide dacă se poate retrage din proiect în 2025, pentru a forma o stație spațială proprie (Russian Orbital Space Station —ROSS). Vicepremierul Iuri Borisov declară că vârsta modulelor ISS pune în pericol viața cosmonauților de la bord, deci e nevoie de o nouă stație spațială, iar directorul Roscosmos, Dimitri Rogozin, spune că noul modul NEM (care inițial urma să fie atașat la ISS), va fi lansat în 2025 și va deveni nucleul în jurul căruia se va construi viitoarea stație spațială rusă.

---

Racheta Falcon 9 a lansat vineri, 23 aprilie, ora 12:49, capsula Dragon "Endeavour" spre Stația Spațială Internațională, avându-i la bord pe Shane Kimbrough (NASA), Megan McArthur (NASA), Akihiko Hoshide (JAXA), Thomas Pesquet (ESA). Andocare a avut loc o zi mai târziu, după deschiderea sasului pe ISS fiind prezente 11 astronauți. A fost prima dată când o rachetă Falcon 9 refolosită a fost folosită pentru o lansare a unui echipaj pe orbită și, în același timp, și capsula Dragon "Endeavour" s-a aflat la cel de-al doilea zbor, după SpaceX DM-1. Mai mult, Meghan McArthur este soția lui Bob Behnken, unul dintre cei doi astronauți din misiunea DM-1.

---

În 27 aprilie, la ora 06:20, o rachetă Changzheng-6  a lansat 9 sateliți comerciali, de mici dimensiuni, pe orbită heliosincronă, de la centrul spațial Taiyuan. Changzheng-6 este o rachetă de calibru ușor, cu combustibil lichid, capabilă să lanseze aproximativ 1 tonă pe orbită heliosincronă, la 700 km altitudine. A fost al 5-lea zbor al acestei rachete (de la inaugurarea din 2015) și prima astfel de lansare din acest an. Toate cele 5 lansări de până acum s-au desfășurat fără incidente.

---

După ce 2 din ultimele 3 lansări s-au soldat cu un eșec pentru lansatorul european de calibru ușor, joi, la ora 04:50, de la centrul spațial Kourou din Guiana Franceză, o rachetă Vega urcat pe orbită heliosincronă 6 sateliți de mici dimensiuni (în total, cântărind sub 1 tonă), de această dată lansarea fiind un succes pentru Arianespace;

---

Și tot joi, racheta Changzheng-5B a lansat pe orbită primul modul (Tianhe) al Stației Spațiale Chineze (CSS); lansarea a avut loc la ora 06:23 de la centrul spațial Wenchang și a fost un succes: Tianhe, cu o masă de 22 de tone, a ajuns pe orbita planificată și panourile solare au fost activate;

---

La doar câteva minute după lansarea din China, la ora 06:44, o rachetă Falcon-9 a lansat încă un set de 60 de sateliți Starlink de pe rampa SLC-40 de la Cape Canaveral; a fost al 7-lea zbor pentru treapta primară B1060, care a fost recuperată și de această dată pe barja Just Read the Instructions din Oceanul Atlantic.

---

United Launch Alliance a lansat în 26 aprilie, ora 23:47, satelitul NROL-82 (probabil KH-11-18, probabil pe orbită heliosincronă) pentru National Reconnaissance Office, de pe rampa SLC-6 de la baza aeriană Vandenberg, folosind o rachetă Delta IV Heavy.

** Buletin Cosmic nr. 112 :dreamchaser:ingenuity:dragon:oneweb:spacex: 
:PROPERTIES:
:EXPORT_FILE_NAME: 112
:EXPORT_DATE: 2021-04-10
:END:

Sierra Nevada a anunțat că primul zbor al avionukui spațial Dream Chaser (foto) va avea loc anul viitor. Deocamdată este dezvoltată doar varianta cargo a acestui vehicul, care va transporta provizii, experimente științifice și echipamente spre (și dinspre) Stația Spațială Internațională, parte a unui contract derulat cu NASA (sunt contractate până acum 7 misiuni de acest fel). Lansarea din 2022 va avea loc folosind o rachetă Vulcan, dar vehiculul poate fi lansat cu orice rachetă care are un con protector cu un diametru de cel puțin 5 metri în diametru (și care poate urca pe orbită masa vehiculului, evident). Revenirea pe Pământ va avea loc la Kennedy Space Center, pe pista unde aterizau fostele navete spațiale. Tenacity, primul din cele două vehicule Dream Chaser la care se lucrează în prezent, este deja asamblat și în aceste zile sunt instalate plăcuțele ceramice, parte a scutului termic care va proteja vehiculul la revenire în atmosferă. Sierra Nevada nu exclude în viitor un vehicul Dream Chaser adaptat pentru zboruri cu echipaj. Mai mult, compania Sierra Nevada a anunțat recent că intenționează să asambleze o viitoare stație spațială pe orbită, privată, formată din module gonflabile.

---

Pe Marte, elicopterul Ingenuity s-a desprins de roverul Perseverance și se pregătește pentru primul zbor. Inginerii de la JPL se asigură în aceste zile că toți parametri sunt în regulă. Ingenuity a trimis deja primele imagini, ceea ce înseamnă că cel puțin camera de la bord este funcțională. Primul zbor este programat pentru 14 aprilie, urmând ca în ziua următoare să primim imaginile și clipurile video ale acestei activități (inițial zborul fusese programat pentru 11 aprilie, dar a fost ulterior amânat din cauza unor probleme detectate la softul elicopterului). Pe orbita lui Marte, roverul chinezesc Tianwen-1 se pregătește pentru amartizare, cândva la mijlocul lunii mai.

---

Capsula Dragon “Resilience” s-a decuplat luni de portul PMA-3 al modulului Harmony al Stației Spațiale Internaționale, la ora 13:30, pentru a reandoca, 45 de minute mai târziu, la portul PMA-2 al aceluiași modul (orientat la 90 de grade față de PMA-3). Manevra a fost necesară pentru a face disponibil portul PMA-3 pentru următoarea misiune Dragon (22 aprilie) și pentru a facilita viitoarea misiune cargo CRS-22 (iunie). Deși manevra a fost una complet automată, Victor Glover, Mike Hopkins, Shannon Walker și Soichi Noguchi s-au aflat la bordul capsulei, îmbrăcați în costumele presurizate ale SpaceX, pentru cazul în care reandocarea ar fi fost ratată din motive tehnice, cei trei putând reveni pe Pământ în siguranță în acest caz.

---

În 30 martie, la 5 zile după lansare ultimului set de 36 de sateliți OneWeb, US Space Force’s 18th Space Control Squadron a notificat compania britanică cu privire la posibilitatea unei coliziuni (1.3%) cu un satelit Starlink. Pentru că sateliții OneWeb orbitează la o altitudine mai ridicată decât Starlink (1200 km, față de 550 km), după lansare aceștia trebuie să "treacă prin zona" cu sateliți Starlink, lucru ce a dus la acest pericol de coliziune. După coordonarea cu OneWeb, SpaceX a dezactivat(?!) sistemul de evitare al coliziunii de la bordul satelitului său, iar satelitul OneWeb a efectuat o manevră de înlăturare a oricărui risc de coliziune.

---

Alți doi sateliți au trecut periculos de aproape unul pe lângă celălalt în 9 aprilie, ora 20:18 (între 20-40 de metri, conform unor estimări), deasupra Siberiei, la 790 km altitudine (foto), însă din fericire fără o ciocnire. De această dată a fost vorba despre obiecte pasive, care nu mai pot fi controlate: un mai vechi satelit meterologic DMSP (sau 1978-042A, lansat în 1978, cu o masă de 0.5 tone) și o treaptă superioară sovietică care a lansat un satelit Kosmos (SL-8 R/B sau 1981-041B, din 1981, cu o masă de 1.4 tone); dacă ar fi avut loc o coliziune, simulările efectuate de EU Space Surveillance and Tracking (EUSST) arătau că s-ar fi produs peste 4 milioane de fragmente, din care 400 mai mari de 20 centimetri în diametru.

---

La Baikonur, de pe rampa 31/6, a decolat vineri, la ora 10:42, racheta Soyuz-2.1a (nr. 46/B sau 748 / "Yu.A. Gagarin"—foto), împreună cu capsula Soyuz MS-18 (seria 11F732A48, Nr. 748). La bordul capsulei s-au aflat astronauții  Oleg Novitski (RSA, al treilea zbor),  Piotr Dubrov (RSA, primul zbor) și Mark Vande Hei (NASA, al doilea zbor).A fost a 146-a lansare a unei capsule Soyuz cu echipaj la bord, din 1967. După doar 2 orbite și aproximativ 3 ore, capsula Soyuz MS-18 andocat la portul Rassvet al Stației Spațiale Internaționale, la ora 14:05 ora României. Deschiderea sasului dintre capsula Soyuz MS-18 și ISS a avut loc în jurul orei 17:00. În prezent, la bordul stației se află 10 persoane (5 americani, 4 ruși, 1 japonez), cu doar 3 mai puțini decât recordul de 13 astronauți prezenți pe ISS, număr atins de 3 ori până acum, pe durata misiunilor STS-127, STS-128 și STS-131.

---

În 7 aprilie, la 19:34 ora României, SpaceX a lansat încă 60 de sateliți Starlink. Pentru această misiune a fost folosită treapta primară B1058, cea care a urcat pe orbită astronauții din cadrul misiunii DM-2, prin care SUA a revenit prin forțe proprii cu un echipaj la bordul Stației Spațiale Internaționale.
A fost al 7-lea zbor a acestei trepte primare și barja "Of Course I Still Love You" a recuperat-o și de această dată din Atlantic, pentru că lansarea a avut loc, așa cum ne-a obișnuit SpaceX, de la Cape Canaveral, Florida —deși SpaceX va începe să lanseze din nou rachete de pe coasta de vest începând din iulie, când este programată prima lansare Starlink de la baza aeriană Vandenberg.

---

În 31 martie, China a lansat satelitul Gaofen-12, care urmează să fie folosit pentru observații ale suprafeței Pământului. Lansarea a avut loc la ora 01:45 de la centrul spațial Jiuquan, folosind o rachetă Changzheng-4C.

---

În 9 aprilie, ora 02:01, o rachetă Changzheng-4B a lansat satelilul experimental Shiyan-6-03 de la centrul spațial Taiyuan, pe orbită heliosincronă, la o altitudine de 1000 km.

** Buletin Cosmic nr. 111 :venerad:rs25:soyuzms17:electron:nasa:noaa:soyuz2:
:PROPERTIES:
:EXPORT_FILE_NAME: 111
:EXPORT_DATE: 2021-03-26
:END:

Agenția spațială rusă a furnizat recent câteva detalii cu privire la viitoare misiune venusiană Venera-D. Este îmbucurător faptul că misiunea va fi o colaborare între Rusia și Statele Unite, iar Rusia deja a început să asambleze sonda. Pe lângă o sondă orbitală, cel mai important element al misiunii va fi un lander (rusesc) care va fi dotat cu echipamente științifice internaționale și camere de înaltă rezoluție, care urmează să fie active timp de două ore. În acest timp, probe de sol venusian vor fi prelevate din apropierea landerului și analizate în laboratorul mobil din interiorul acestuia. Contribuția americană va conține două instrumente montate pe lander, care vor funcționa timp de 60 de zile, pentru a colecta continuu parametri ai mediului înconjurător, inclusiv activitatea seismică. Este posibil să existe și o sondă care să zboare prin atmosferă și să caute forme de viață. În cel mai optimist scenariu, Venera-D va fi lansată în 2029, de la cosmodromul Vostochny, folosind o rachetă Angara. Ultimele misiuni (sovietice) spre suprafața lui Venus au avut loc între 1981-1982 (Venera-13 și Venera-14).

---

Săptămâna trecută, patru motoare RS-25 ale primei trepte a rachetei SLS au fost testate, din nou, însă de această dată pentru 500 de secunde (adică peste 8 minute)! Nimic nu a explodat, testul pare să fie un succes. Să sperăm că aceste motoare vor ajunge cât mai repede în Florida, pentru a se alătura boosterelor cu combustibil solid aflate deja în Vehicle Assembly Building (VAB), pe platforma ce urmează să le ducă spre rampa de lansare. Încă mai sunt șanse să vedem lansarea misiunii Artemis-1 în acest an.

---

Vinerea trecută, la ora 18:38, capsula Soyuz MS-17 s-a desprins de modulul Rassvet și a reandocat, după 30 de minute, la modulul Poisk. Această manevră a fost necesară pentru a elibera modulul Rassvet, care urmează să fie ocupat la începutul lunii aprilie de capsula Soyuz MS-18, și pentru a face accesibil modulul Poisk pentru operațiunile din cadrul următoarei activități extravehiculare. Înainte ca Soyuz MS-17 să se desprindă de sasul Rassvet, Sergei Kud-Sverchkov (foto), Sergei Ryzhikov și Kate Rubins au îmbrăcat costumele presurizate, fiind pregătiți să revină pe Pământ, în cazul în care capsula nu ar fi putut andoca la sasul Poisk, o procedură standard, nimic neobișnuit până acum. Ce nu știam că face parte din procedură a fost și trecerea întregului sector rusesc de la bordul ISS în stand-by, adică inclusv închiderea tuturor sasurilor modulelor rusești, făcând întreg sectorul rusesc inaccesibil celorlalți astronauți, cât timp Soyuz MS-17 se afla decuplată de ISS, pentru că în momentul acelei manevre, nici un rus nu se afla la bordul stației. Acest lucru se pare că s-a mai întâmplat doar înainte de anul 2000, în perioada în care ISS era asamblată și doar vizitată temporar de echipaje, înainte ca prezența continuă a echipajelor la bordul său să fie un lucru obișnuit (declarația a fost făcută chiar de Sergei Kud-Sverchkov, link în comentarii).

---

În 25 martie, la ora 06:01, o rachetă Soyuz-2.1b, cu o treaptă superioară Fregat, a lansat 36 de noi sateliți OneWeb de pe rampa 1S a cosmodromului Vostochny din estul îndepărtat al Rusiei. Lansarea a fost executată de operatorul european Arianespace (motiv pentru care eu consider lansarea ca făcând parte din portofoliul european). A fost prima lansare pentru megaconstelația OneWeb din acest an și a 5-a în total, toate lansările efectuându-se cu rachete Soyuz-2.1b (din Guiana Franceză, Baikonur și Vostochny). Similar cu Starlink, OneWeb își propune să ofere internet de mare viteză folosind o megaconstelație de sateliți plasați pe orbită terestră joasă. După falimentul de anul trecut, compania a fost salvată de o finanțare din partea guvernului britanic.

---

În 24 martie, la ora 10:28, SpaceX a lansat o nouă rachetă Falcon 9, pentru a 4-a oare în această lună, un record în ceea ce privește ritmul companiei lui Elon Musk. Așa cum probabil intuiți, a fost vorba despre o nouă lansare Starlink. Treapta primară cu numărul B1060 s-a aflat la cel de-al 6-lea zbor din carieră (foto) și a fost din nou recuperată pe barja Of Course I Still Love You, aflată în Atlantic, la 633 de kilometri distanță de țărm. Lansarea a avut loc în această dimineață, la ora 10:20, de pe rampa SLC-40 de la Cape Canaveral (Florida). Cele două jumătăți ale conului protector se află și ele la cel de-al doilea zbor. 1320 de sateliți Starlink au fost lansați pe orbită până în prezent. Exact cu 15 ani în urmă, SpaceX lansa pentru prima dată o rachetă, însă tentativa s-a soldat cu un eșec, zborul rachetei Falcon 1 încheindu-se la scurt timp după desprinderea de rampa de lansare.

---

În 22 martie, la ora 08:07, după o amânare de 2 zile, o rachetă Soyuz-2.1a, cu treaptă superioară Fregat, a lansat 38 de sateliți aparținând unui număr record de națiuni: 18. Lansarea a avut loc de pe rampa 31/6 de la cosmodromul din Baikonur și sateliții au fost plasați pe orbită heliosincronă.

---

În 23 martie, dar la ora 00:30, o rachetă Electron a companiei RocketLab cu mai mulți sateliți de mici dimensiuni la bord, a fost lansată de pe rampa de la Mahia, Noua Zeelendă, după ce lansarea a fost anunțată cu doar câteva ore înainte, o surpriză din partea companiei lui Peter Beck. La bord s-a aflat și un satelit propriu, Pathstone, derivat din Photon, pentru a testa tehnologii înaintea viitoarelor misiuni spre Lună și Venus. 

---

Satelitul meteorologic NOAA-17, lansat în 2002 și retras din uz acum 8 ani, s-a dezintegrat pe orbită, în 10 martie, probabil în urma exploziei bateriei de la bord, fără să fie înregistrat un impact cu un alt obiect orbital; NOAA-17 se afla pe orbită polară, la 800 km altitudine.

---

Bill Nelson a fost nominalizat de Joe Biden pentru a conduce NASA în următorii ani; nominalizarea sa este susținută de fostul administrator, Jim Bridenstine, dar și de alți politicieni republicani, așa că probabil Nelson nu va avea emoții la votul din Congres

---

** Buletin Cosmic nr. 110 :china:rusia:soyuzms19:spacex:starlink:cz7a:
:PROPERTIES:
:EXPORT_FILE_NAME: 110
:EXPORT_DATE: 2021-03-19
:END:

Rusia și China au semnat un memorandum privind explorarea în comun a Lunii, ce implică și construirea unei stații spațiale științifice pe Lună (sau pe orbită în jurul Lunii, detaliile colaborării nu au fost specificate clar). Ambele națiuni aveau deja programe pe termen lung pentru explorarea Lunii, care culminau, cel puțin pe hârtie, cu trimiterea de echipaje umane în jurul anului 2030. China are în prezent 2 misiuni robotice active pe Lună (Chang'e-3 și Chang'e-4), iar Rusia plănuiește o lansare a unei sonde selenare în a doua jumătate a acestui an. În viitor, China urmează să trimită o misiune robotică spre craterul Shackleton (foto). Cele două națiuni semnatare au precizat că acordul este deschis și altor națiuni care doresc să li se alăture (Franța și-a exprimat și ea dorința de a participa la un eventual program selenar chinezesc). Acum câteva luni, Rusia a anunțat că nu se va alătura Acordurilor Artemis, o serie de memorandumuri privind colaborarea pe termen lung în cadrul programului Artemis, semnate deocamdată de SUA, Australia, Canada, Japonia, Luxembourg, Italia, Marea Britanie, Emiratele Arabe Unite, Ucraina și Brazilia. SUA plănuiește să trimită din nou astronauți spre Lună cel mai probabil după anul 2024.

---
 
Capsula Soyuz MS-18, programată pentru lansare în 9 aprilie, va transporta pe Stația Spațială Internațională astronauții  Oleg Novitski (RSA), Piotr Dubrov (RSA) și  Mark Vande Hei (NASA). De asemenea, Dimitri Petelin a fost înlocuit cu Anne McClain în echipajul de rezervă al misiunii. Această achiziție nu a fost făcută direct NASA, ci intermediată de compania Axiom Space și nu a implicat sume de bani, pentru că în 2023, un cosmonaut rus va zbura la bordul unei capsule comerciale americane. Axiom Space este condusă de Mike Suffredini, care în trecut a ocupat poziția de director al programului Stației Spațiale Internaționale. Roscosmos a specificat că modificarea în programul lansărilor a fost făcută "la cererea urgentă din partea americană", iar NASA a argumentat că zborul lui Vande Hei este necesar, pentru a asigura continuitatea prezenței americane pe orbită, în cazul în care echipajul capsulei Dragon ar fi nevoit să revină de urgență pe Pământ, din cauza unei probleme tehnice sau medicale. Oleg Novitski va reveni înapoi pe Pământ tot cu această capsulă, împreună cu regizorul rus Klim Shipenko și o actriță (al cărei nume nu a fost încă făcut public), în octombrie 2021. Aceștia din urmă urmează să fie lansați spre ISS la finalul lunii septembrie, la bordul capsulei Soyuz MS-19, pentru a produce un film în spațiu și la bordul ISS. Pentru că în 12 aprilie 2021 se împlinesc 60 de ani de la zborul lui Iuri Gagarin în misiunea Vostok-1, următoarea rachetă Soyuz-2 a fost vopsită în culorile alb-albastru (foto), pentru a imita culorile rachetei Vostok-K 8K72K a lui Gagarin.

---
 
În 14 martie, la ora 12:01, SpaceX a lansat alți 60 de sateliți Starlink (misiunea Starlink v1.0 L21), folosind în premieră o treaptă primară pentru a 9-a oară! Boosterul B1051 a fost recuperat și de această dată (pe barja "Of Course I Still Love You), după lansarea de pe rampa LC-39A, devenind astfel veteranul flotei de lansatoare Falcon 9! A fost a 8-a lansare SpaceX/Falcon 9 din acest an și a 3-a lansare din luna martie. Următoarea lansare SpaceX, Starlink v1.0 L22, este programată pentru 21 martie, de pe rampa SLC-40 de la Cape Canaveral, alte două lansări Starlink fiind programate deja pentru aprilie, când boosterul B1051 urmează să fie lansat pentru a 10-a oară.

---

O altă lansare Starlink a avut loc și în 11 martie, la ora 10:13, când o rachetă Falcon 9 cu o treaptă primară B1056 a mai urcat încă alți 60 de sateliți pe orbită.

---

La câteva ore după lansarea SpaceX din 11 martie, la ora 19:51, China a lansat o rachetă Changzheng-7A cu satelitul Shiyan-9 de la centrul spațial Wenchang. Asta după ce zborul inaugural (din 16 martie 2020) al acestei variante a fost un eșec. Satelitul Shiyan-9 de la bord a ajuns cu bine pe orbită geostaționară.
Changzheng-7 (în două două trepte, plus boostere auxiliare) a zburat de două ori (2016 și 2017), iar varianta Changzheng-7A înseamnă adăugarea treptei a treia (criogenică, propulsată de un motor YF-75 alimentat cu hidrogen și oxigen lichid), împumutată de la racheta Changzheng-3B. Cele 4 boostere folosesc câte un motor YF-100, cu combustibil lichid (kerosen și oxigen lichid). Prima treaptă folosește două motoare YF-100 și a doua treaptă folosește patru motoare YF-115 (care folosesc tot kerosen și oxigen). Changzheng-7(A), o rachetă de calibru mediu (poate urca 13.5 tone pe orbită terestră joasă și maximum 7 tone pe orbită geostaționară), dorește să fie calul de cursă lungă al programului spațial chinezesc și în cele din urmă să înlocuiască lansatorul Changzheng-2F, singura rachetă din China certificată pentru zboruri cu echipaj. Aceasta urmează să aibă un rol crucial în viitoarele lansări destinate următoarei stații spațiale chinezești, alături de lansatorul greu Changzheng-5B.

---

Două zile mai târziu, în 13 martie, ora 04:19, o rachetă chineză Changzheng-4C lansa trei sateliți militari Yaogan-31 pe orbită terestră joasă de la centrul spațial Jiuquan. 

** Buletin Cosmic nr. 109 :Winchcombe:starship:dearmoon:starlink:falcon9:
:PROPERTIES:
:EXPORT_FILE_NAME: 109
:EXPORT_DATE: 2021-03-09
:END:

După ce un bolid spectaculos a fost observat deasupra sudului Marii Britanii în 28 februarie, un fragment din acesta a fost recuperat de la sol, în preajma localității *Winchcombe*, o premieră în Anglia în ultimii 30 de ani. Meteoritul a fost primul meteorit de tip condrită carbonatică recuperat din Anglia, ceea ce înseamnă că acesta conține formațiuni mai vechi decât planetele din jurul nostru și ne poate oferi informații cu privire la compoziția sistemului solar de acum aproximativ 4.5 miliarde de ani.

---

Yusaku Maezawa, miliardarul japonez care a cumpărat toate locurile disponibile într-o navă Starship, [[https://youtu.be/h_L3wLmrMuA][își caută un echipaj format din 8 persoane]], de pe tot cuprinsul lumii, pentru a-l însoți într-o călătorie în jurul Lunii la bordul navei lui Elon Musk, cândva după 2023, în cadrul proiectului #dearMoon. Zborul va dura 6 zile și îi va transporta pe membri echipajului mai departe de Pământ decât oricare altă misiune spațială de până acum. [[https://dearmoon.earth][Înscrierile continuă]] pănă duminică, 14 martie, iar numele celor 8 norocoși vor fi anunțate în luna mai, deși criteriile de selecție nu sunt deloc clare. S-au înscris aproximativ 1 milion de persoane, dintre care căteva mii sunt din România. Ultimul test *Starship* a avut loc săptămâna trecută, când prototipul SN10 a zburat până la aproximativ 10 km altitudine, după care a revenit la sol și, pentru prima dată după două încercări trecute ratate, a reușit aterizarea, deși aceasta a fost mai dură decât se așteptau inginerii SpaceX, iar la câteva minute a avut loc o explozie care a distrus complet prototipul SN10.

#+CAPTION: Prototipul SN10, cu câteva secunde înainte de revenirea la sol, după al treilea zbor până la altitudinea de 10 km din cadrul programului Starship al companiei SpaceX. SN10 a explodat la scurt timp după ce acesta aterizase aparent în siguranță la sol. /Sursa foto: [[https://www.flickr.com/photos/spacex/51007202541/][SpaceX]]/
[[/img/sn10.jpg]]

---

După mai multe amânări, *SpaceX* a lansat până la urmă misiunea *Starlink-17* (după Starlink-18 și Starlink-19), plasând încă 60 de sateliți Starlink pe orbită. Lansarea a avut loc în 4 martie, la ora 10:24, de pe rampa LC-39A, de la centrul spațial Kennedy, din Florida. Deși camera plasată pe prima treaptă (B1048) nu a funcționat, aceasta a fost recuperată, pentru a 8-a oară, fiind a 75-a recuperare a unei trepte primare Falcon 9. Lansarea SpaceX precedentă (Starlink-10) s-a realizat fără recuperarea primei trepte B1059, pentru că unul dintre motoarele Merlin a cedat în timpul urcării spre orbită, datorită uzurii acestuia, însă misiunea s-a terminat cu bine, pentru că celelalte opt motoare au compensat pierderea. Revenirea treptei primare prin atmosferă nu s-a mai putut face controlat și ca urmare acesta nu a mai fost recuperat.

În total, au fost lansați 1205 sateliți Starlink, din care probabil 1122 sunt funcționali: 55 au fost deorbitați activ, 8 au reintrat pasiv prin atmosferă, 17 par să nu fie manevrabili și 3 par să fie în curs de deorbitare.

** Buletin Cosmic nr. 108 :pslv:soyuz:inspiration4:rocketlab:neutron:iss:eva:
:PROPERTIES:
:EXPORT_FILE_NAME: 108
:EXPORT_DATE: 2021-03-04
:END:
   
La 29 de ani, *Hayley Arceneaux* va deveni cel mai tânăr astronaut american care va ajunge pe orbită! Aceasta se va alătura echipajului Inspiration-4, misiune organizată și condusă de miliardarul Jared Isaacman. Prima misiune comercială orbitală va fi lansată cândva înainte de finalul anului 2021, la bordul unei capsule Dragon, cu o rachetă Falcon 9 a companiei SpaceX. De fapt, pentru *Inspiration-4* urmează să fie folosită chiar capsula care se află acum andocată la Stația Spațială Internațională (Resilience) și care va reveni pe Pământ în această primăvară (Inspiration-4 nu implică andocarea capsulei Dragon cu ISS, doar un zbor orbital al echipajului). Hayley Arceneaux este o fostă pacientă și în prezent medic în cadrul St. Jude Children’s Research Hospital (Tennessee), instituția pentru care Isaacman dorește să adune fonduri caritabile în cadrul misiunii Inspiration-4. Ocupanții celorlalte două locuri încă disponibile în capsula Dragon urmează să fie anunțați în viitorul apropiat.

---

*RocketLab* se extinde! După 18 lansări orbitale ale rachetei de calibru ușor Electron în ultimii 3 ani (din care două ratate), Peter Beck anunța listarea companiei la bursa NASDAQ (începând cu al doilea trimestru al anului, cu evaluare inițială de 4.1 miliarde de dolari —simbol $RKLB), dar și dezvoltarea unui lansator nou, de calibru mediu, reutilizabil, denumit *Neutron*, dedicat megaconstelațiilor, sondelor interplanetare, dar și zborurilor cu echipaj. Neutron urmează să debuteze în 2024 și va putea plasa 8 tone pe orbită terestră joasă (similar cu racheta Antares). Neutron urmează să folosească pentru lansare centrul spațial Wallops din Virginia (de unde în acest an va zbura și racheta Electron).

---

Luni, Kate Rubins și Victor Glover s-au aflat în afara stației spațiale internaționale, pentru o activitate extravehicualară dedicată pregătirii instalarării următoarelor 6 panouri solare de nouă generație, produse de Boeing, care urmează să ajungă la bordul *ISS* începând cu sfârșitul acestui an, cu ajutorul capsulelor Dragon. După instalare, noile panouri solare urmează să ofere cu 20-30% mai multă energie stației spațiale (cele vechi rămân la locul lor). Victor Glover și-a tăiat partea exterioară a degetului arătător al mănușii costumului de astronaut, dar acest incident nu a reprezentat un pericol pentru echipaj. Vineri v-a avea loc continuarea acestei activități extravehiculare.

---

Racheta indiană *PSLV-DL* a lansat azi-dimineață la ora 06:54, de la centrul spațial Satish Dhawan, satelitul brazilian de observații Amazônia-1, pe orbită heliosincronă (750 km altitudine), pentru agenția spațială braziliană. Misiunea PSLV-C51 a mai lansat și alți 12 sateliți SpaceBEE, de mici dimensiuni, pentru compania americană Swarm Technologies. A fost prima lansare orbitală pentru India din acest an și a 54-a lansare pentru racheta PSLV.

---

La doar câteva ore după lansarea din India, o rachetă *Soyuz-2.1b* (cu o treaptă superioară Fregat), a lansat de la cosmodromul din Baikonur, un satelit Arktika-M, dedicat prognozelor meteo de la latitudini ridicate. Lansarea a avut loc la ora 08:55 și satelitul de 2.1 tone a ajuns cu bine pe orbită Molniya. 
   
** Buletin Cosmic nr. 107 :marte:perseverance:
:PROPERTIES:
:EXPORT_FILE_NAME: 107
:EXPORT_DATE: 2021-02-23
:END:

Joi, 18 februarie, roverul *Perseverance* amartiza în craterul marțian Jezero de pe Marte. Este al 5-lea rover trimis de NASA pe Planeta Roșie și din ianuarie 2004 pe Marte există cel puțin un rover activ (Curiosity, ajuns pe Marte în 2012, este activ și astăzi și nu dă semne de oboseală).

Perseverance cântărește peste o tonă și este o variantă îmbunătățită a lui Curiosity, trimis pe Marte pentru a găsi urme de viață. Din acest motiv, craterul Jezero nu a fost ales la întâmplare: aceasta este locul unei foste delte marțiene, pe vremea când condițiile de pe Marte permiteau existența apei lichide (acum 3 miliarde de ani). La bord se află 7 instrumente științifice, dar și posibilitatea de a preleva probe de sol marțian, pe care roverul le va lăsa în urma sa și care urmează să fie adunate de un viitor rover care să le aducă pe Pământ, pentru a fi studiate în detaliu. Pe Marte a ajuns cu această ocazie și un elicopter care va încerca, în premieră, să zboare într-o altă atmosferă decât cea a Pământului. Datele culese de Perseverance sunt trimise spre Pământ folosind sateliții americani și europeni aflați pe orbita marțiană: Mars Reconaissance Orbiter (MRO), MAVEN, Mars Express (MEX) și Trace Gas Orbiter (TGO). Pentru prima dată, pe orbita lui Marte se află 8 sonde, iar în lunile următoare un nou rover urmează să coboare pe suprafața planetei.

Multitudinea de camere amplasate pe rover și pe modulul de amartizare [[https://images.nasa.gov/details-JPL-20210222-M2020f-0001-Perseverance%20Rover’s%20Descent%20and%20Touchdown%20on%20Mars][au înregistrat]] parcursul roverului prin atmosfera marțiană. Din păcate, microfonul nu a fost activat în timpul coborârii (probabil singurul lucru care nu funcționat în timpul amartizării), dar ulterior aceasta a reușit înregistrarea, în premieră, a brizelor marțiene. În perioada următoare, roverul își va activa și verifica echipamentele de la bord și misiunea științifică va putea începe.

#+CAPTION: Roverul Perseverance, aflat la aproximativ 2 metri de suprafața planetei Marte, aflat la câteva secunde de desprinderea de macaraua spațială /(Sursa foto: [[https://www.nasa.gov/press-release/nasa-to-reveal-new-video-images-from-mars-perseverance-rover][NASA]])/
[[/img/rover_drop.jpg]]

---

Miercuri, la ora 04:22, o rachetă *Changzheng-4C* a lansat de la centrul spațial Jiuquan trei sateliți militari Yaogan-31, care au ajuns pe orbită terestră joasă. A fost a 4-a lansare orbitală din China din acest an și a 361-a lansare a unei rachete Changzheng.

---

Northrop Grumman a lansat sâmbătă, 20 februarie, racheta *Antares* (varianta curentă, 230+) cu capsula Cygnus NG-15 (S.S. Katherine Johnson), încărcată cu peste 3.8 tone de echipamente, experimente științifice și provizii pentru Stația Spațială Internațională. Lansarea a avut loc la ora 19:36 de pe rampa 0A de la centrul spațial Wallops al NASA (Virginia). Cygnus NG-15 a ajuns în vecinătatea ISS luni, iar cuplarea cu modulul Unity va avea loc în jurul prânzului, folosind brațul robotic al stației (Canadarm2).

** Buletin Cosmic nr. 106 :spacex:starlink:marte:hope:tianwen1:progress:insight:
:PROPERTIES:
:EXPORT_FILE_NAME: 106
:EXPORT_DATE: 2021-02-17
:END:

Lansarea unei rachete *Falcon 9* care a trimis pe orbită alți 60 de sateliți nu a decurs întocmai cum își doreau inginerii de la SpaceX: deși treapta a doua s-a desprins în siguranță de treapta primară și astfel sateliții au ajuns pe orbită, recuperarea treptei primare nu a reușit, așa cum ne-a obișnuit deja compania lui Elon Musk. A fost al 6-lea și ultimul zbor pentru treapta B1059, cea care a lansat ultima dată satelitul secret NROL-108, în decembrie 2020. Ultima dată când SpaceX a pierdut o treaptă primată a fost în martie 2020, de atunci reușind nu mai puțin de 24 de recuperări succesive. SpaceX a lansat până acum 1145 de sateliți Starlink.

---

NASA a decis ca misiunea *Europa Clipper* să fie lansată în 2024 folosind o rachetă privată (probabil Falcon Heavy) și să nu mai aștepte disponibilitatea unei rachete SLS, a cărei întârziere ar putea amâna misiunea spre satelitul jovian (Artemis va avea prioritate pentru SLS, în defavoarea misiunilor cu sonde interplanetare). Nici cele două module ale viitoarei stații spațiale selenare *Gateway*, PPE și HALO, care vor fi lansate împreună în 2023, nu vor mai fi ridicate pe orbită de SLS, ele urmând să fie lansate de Falcon Heavy. SpaceX va primi pentru această misiune 331 milioane de dolari, de trei ori mai mult decât pentru misiunea Psyche din 2022. Până în 2025, programul Artemis (rachetele SLS, capsulele Orion, stația spațială lunară Gateway, rampele și turnul de lansare și toată infrastructura aferentă) va costa, conform unui audit, pe baza fondurilor cerute de NASA, nu mai puțin de 86 miliarde de dolari. Asta în condițiile în care aselenizarea din cadrul misiunii Artemis III va avea loc în 2024, dar această dată devine din ce în ce mai neverosimilă pe zi ce trece.

---

Nava cargo *Progress MS-15* (foto, fundal) s-a desprins marțea trecută de modulul Pirs al Stației Spațiale Internaționale și a revenit distructiv prin atmosferă, câteva ore mai târziu. Următoarea navă cargo, Progress MS-16, a fost lansată luni de la Baikonur, la bordul unei rachete Soyuz-2.1 și a andocat cu ISS miercuri dimineața, însă nu fără emoții: sistemul automat de andocare a cedat când nava s-a aflat la 20 de metri de sas, moment în care Sergei Ryzhikov a preluat controlul manual al capsulei și a finalizat procedurea de andocare. Progress MS-16 a transportat 2460 kilograme de provizii și combustibil pentru Stația Spațială Internațională, din care 600 kilograme combustibil, 40.5 kilograme aer (comprimat), 420 kilograme de apă și 1400 kilograme de obiecte personale pentru echipaj, experimente și provizii. *Progress MS-16* va rămâne andocată la ISS până în luna iunie, când se va desprinde împreună cu modulul *Pirs*, pentru a face loc viitorului modul Nauka care va ajunge în această vară pe orbită și care va fi cuplat cu modulul rusesc Zvezda. În acest moment, la Stația Spțială Internațională, se află andocate capsulele Progress MS-14 (la Zvezda, din 25 aprilie 2020), Soyuz MS-17 (la Rassvet, din 14 octombrie 2020) și Dragon C207 "Resilience" (la Harmony, din 17 noiembrie 2020).

#+CAPTION: Nava cargo Progress MS-15 (fundal), la câteva minute după decuplarea de modulul Pirs al Stației Spațiale Internaționale (/Sursa foto: [[https://twitter.com/Space_Station/status/1359655912789561345/photo/1][NASA]]/)
[[/img/progress76.jpg]]

---

Vine iarna pe Marte! În zona denumită Elysium Planitia, acolo unde se află sonda *InSight*, temperaturile vor coborî și zilele vor fi mai scurte. Deși misiunea acesteia a fost extinsă până în decembrie 2022, panourile solare mai produc doar 27% din energia inițială, iar vârtejurile atmosferice au ocolit sonda americană, așa că, pentru a supraviețui iernii marțiene care se apropie, InSight își va dezactiva instrumentele, economisind astfel energie. NASA speră că sonda va reveni la activitățile obișnuite în luna iulie. Sonda InSight, construită de compania Lockheed Martin Space Systems, se află pe Marte din 26 noiembrie 2018, pentru a studia cutremurele care au loc pe Planeta Roșie.

---
   
Sonda arabă *Hope* (Al-Amal) a ajuns cu bine pe orbita lui Marte. Manevra de frânare a celor 6 motoare a durat 27 de minute și a plasat sonda pe o orbită temporară (1000 x 49380 km) în jurul Planetei Roșii. După aproximativ 40 de ore, o nouă manevră va circulariza orbita, însă cea mai dificilă parte a misiunii a trecut cu bine. Emiratele Arabe Unite devin astfel al doilea stat, după India, care reușesc o inserție orbitală din prima încercare și al 5-lea stat care reușește să plaseze o sondă pe orbita lui Marte. Hope (Al-Amal) este în prezent a 7-a sondă activă aflată pe orbita lui Marte, după Mars Odyssey (NASA, 2001), Mars Express (ESA, 2003), Mars Reconnaissance Orbiter (NASA, 2006), MAVEN (NASA, 2014), Mangalyaan (ISRO, 2014), Trace Gas Orbiter (ESA, 2016). Sonda Hope a fost constuită de Universitatea Boulder din Colorado și lansată în 20 iulie 2020 de o rachetă H-2B japoneză. Aceasta urmează să petreacă cel puțin doi ani pe orbita lui Marte.

---

Sonda chineză *Tianwen-1* a intrat miercuri pe orbita planetei Marte! (la mai puțin de 24 de ore după ce sonda arabă Hope a reușit același lucru). În prezent există 8 sonde active pe orbita Planetei Roșii (un record) și alte două sonde la sol (Curiosity, un rover și InSight, o platformă staționară), iar misiunea americană Mars 2020 va ajunge pe suprafața planetei în 18 februarie. Landerul chinez va porni spre suprafața planetei cândva în luna mai sau iunie, folosind un sistem extrem de complex, similar cu cel folosit de NASA pentru roverele Curiosity și Perseverance.

** Buletin Cosmic nr. 105 :inspiration4:spacex:ax1:eva:iss:hyperbola:soyuz:
:PROPERTIES:
:EXPORT_FILE_NAME: 105
:EXPORT_DATE: 2021-02-05
:END:
   
După ce săptămâna trecută compania *Axiom Space* a anunțat primul echipaj privat care va ajunge la bordul Stației Spațiale Internaționale (în 2022), SpaceX a anunțat recent că pregătește, pentru finalul acestui an, prima misiune orbitală privată, condusă de miliardarul Jared Isaacman (37 ani). 

Isaacman spune că va folosi această misiune în scop caritabil, pentru atragerea a 200 milioane de dolari pentru un spital de copii din statul american Tennessee, St. Jude Children Research Hospital. Celelalte trei locuri libere din capsula Dragon vor fi ocupate după cum urmează: de o femeie, a cărei identitate încă nu a fost dezvăluită, dar care lucrează la spitalul menționat anterior; un câștigător al unei loterii organizate pentru atragerea de fonduri pentru spitalul St. Jude și al patrulea loc va fi atribuit unui utilizator al platformei Shift4Shop, dezvoltată în trecut de Jared Issacman.

Misiunea se va numi *Inspiration4* și trebuie notat că echipajul nu va ajunge la bordul Stației Spațiale Internaționale, ei vor orbita Pământul pe orbită joasă, înainte să se întoarcă acasă. Pentru acest zbor, SpaceX va folosi capsula Dragon Resiliance, care se află acum andocată la ISS și cu care a ajuns în spațiu echipajul Crew-1 din 16 noiembrie 2020.

---

Axiom Space a anunțat că pregătește primul echipaj privat spre Stația Spațială Internațională! Acesta va decola la bordul unei capsule Dragon, în cadrul misiunii denumite Ax-1, nu mai devreme de ianuarie 2022, și este alcătuit din patru membri: Michael López-Alegría, Larry Connor, Mark Pathy și Eytan Stibbe.

Dacă numele Michael López-Alegría vi se pare cunoscut este pentru că acesta este un fost experimentat astronaut NASA, extrem de activ, care a participat până acum la patru misiuni spațiale (trei cu naveta spațială și una cu capsula Soyuz), în care a efectuat nu mai puțin de 10 activități extravehiculare și care deține câteva recorduri greu de egalat. 

Directorul Axiom Space este Michael Suffredini, fost director al programului ISS din cadrul NASA, între 2005 și 2015 (și fondator Axiom Space în 2016), iar din conducerea companiei mai face parte și Charles Bolden, fost astronaut și fost administrator NASA. Peggy Wilson, o veterană a zborurilor orbitale cu naveta spațială, va fi rezerva comandatului López-Alegría pentru misiunea Ax-1.

Din 2020, Axiom Space are în derulare un contract pentru NASA pentru execuția unor module care urmează să fie cuplate la Stația Spațială Internațională (foto), iar înainte de retragerea ISS, aceste module vor fi decuplate și vor constitui o stație spațială privată.
În cadrul misiunii *Ax-1*, Larry Connor, la 71 de ani, va deveni al doilea cel mai în vârstă astronaut, după John Glenn, care a ajuns pe orbită în 1998, la vârsta de 77 de ani. Zvonurile indicau faptul că Tom Cruise ar fi fost și el parte din echipajul Ax-1, dar se pare că acesta va ajunge pe orbită într-una din misiunile viitoare ale companiei Axiom Space: din cauza pandemiei, filmul care urma să fie realizat la bordul ISS a fost amânat cu câteva luni.

---

Victor Glover și Michael Hopkins au efectuat două *activități extravehiculare* în mai puțin de 1 săptămână: miercuri, 27 ianuarie și luni 1 ianuarie. Au fost realizate unele upgrade-uri necesare pentru modulul european Columbus, iar lui cei doi au terminat o operațiune începută în 2017, prin care au înlocuit acumulatorii externi ai stației spațiale: cei vechi foloseau tehnologie bazată pe nichel și au fost înlocuiți cu acumulatori mai noi și mai eficienți, cu tehnologie bazată pe litiu, iar miercuri astronauții au realizat conexiunile necesare între modulul european Columbus și submodulul Bartolomeo, lansat în martie 2020 și care urmează să fie folosit ca platformă pentru experimentele care au nevoie să fie expuse vidului cosmic. Până în prezent au avut loc 234 de activități extravehiculare de la bordul stației spațiale internaționale. 

---

Luni a avut loc prima lansare orbitală eșuată din acest an, când o rachetă chineză Hyperbola-1 a ratat înscrierea satelitului Fangzhou-2 pe orbită. În 2019, Hyperbola-1, în primul său zbor orbital, reușea să plaseze un satelit pe orbită, fiind prima rachetă dezvoltată de o companie privată chineză care efectua cu succes un zbor orbital (Beijing Interstellar Glory Space Technology Co sau i-Space). Deja în prima lună a anului am avut 8 tentative de lansări orbitale, din care 6 lansări reușite ale unor companii din Statele Unite, 2 tentative din China, din care una s-a încheiat din păcate cu un eșec.

---

În 2 februarie, la ora 22:45, de la cosmodromul militar de la Plesetsk din Rusia, o rachetă *Soyuz-2.1b* a lansat satelitul Lotos-S1 (No.4), parte a constelației de sateliți militari Liana, folosiți pentru interceptare de semnale de pe orbită. A fost prima lansare a Rusiei din acest an și primul zbor al unei rachete Soyuz din 2021.

---

SpaceX plănuia să lanseze două rachete Falcon 9 din Florida, la o diferență mai mică de 5 ore, însă până la urmă una dintre lansări a fost amânată. Totuși, lansarea Starlink-18 a avut loc joi, de la ora 08:19 minute, de pe rampa SLC-40 de la Cape Canaveral. Cei 60 de sateliți Starlink au ajuns pe orbita dorită, iar treapta primară B1060 a fost recuperată, pentru a 5-a oară, pe barja OCISLY din Atlantic. Cu ocazia acestei misiuni, SpaceX a stabilit un nou record: B1060 a zburat ultima dată acum 27 de zile (Türksat-5A, 8 ianuarie 2021), fiind cea mai rapidă refolosire a unei trepte primare Falcon 9.

** Buletin Cosmic nr. 104 :spacex:falcon9:boeing:cst100:rusia:starlink:electron:
:PROPERTIES:
:EXPORT_FILE_NAME: 104
:EXPORT_DATE: 2021-01-26
:END:

*SpaceX* a lansat duminică, 24 ianuarie, 143 de sateliți, stabilind astfel un nou record pentru numărul de sateliți lansați urcați pe orbită într-o singură lansare (recordul precedent era deținut de lansarea indiană PSLV-C37 din 15 februarie 2017, când au fost lansați 104 sateliți). 10 dintre cei 143 sateliți lansați duminică sunt sateliți Starlink iar restul sateliți de mici dimensiuni, pentru diverși parteneri privați. Prin această lansare, SpaceX dorește să creeze un cadru nou, prin care să poată lansa constant astfel de sateliți de mici dimensiuni, pentru diverse entități: companii comerciale, agenții guvernamentale (NASA) sau licee sau universități cu astfel de preocupări. Pentru această misiune (denumită Transporter-1), SpaceX a folosit treapta primară B1058, aflată la cel de-al 5-lea zbor. Lansarea a avut loc de pe rampa SLC-40 de la Cape Canaveral și a țintit o orbită polară, cu apogeul la 525 km. Treapta primară Falcon 9 a fost din nou recuperată pe barja /Of Course I Still Love You/, din Atlantic.

---

Al doilea test al capsulei *CST-100 Starliner* (misiune denumită OFT-2) a fost reprogramat pentru 25 martie, cu 4 zile mai devreme decât a fost planificat inițial(!). Misiunea OFT-2 va fi și prima lansare a rachetei Atlas V din acest an (ultimul zbor Atlas V a fost în 13 noiembrie 2020). Dacă misiunea OFT-1 din 19 decembrie 2019 decurgea bine, *Boeing* nu ar fi fost obligată de NASA să deruleze și această misiune suplimentară, dar în 2019 zborul capsulei Starliner s-a terminat prematur din cauza unei probleme de sincronizare a ceasului computerului de bord, lucru ce a dus la declanșarea propulsoarelor capsulei într-un moment în care acest eveniment nu trebuia să aibă loc. Boeing a declarat că un echipaj aflat la bordul capsulei nu s-ar fi aflat în pericol, deoarece ar fi detectat din timp problema și ar fi remediat-o din mers, în NASA a insistat ca înainte ca astronauții săi să se îmbarce la bordul Starliner, Boeing va trebui să demonstreze că această capsulă este capabilă să efectueze autonom o andocare cu Stația Spațială Internațională și o revenire în siguranță înapoi pe Pământ. Probabil că dacă misiunea decurge bine de această dată, s-ar putea ca la mijlocul anului să asistăm la o lansare cu echipaj la bord, Starliner fiind cea de-a doua capsulă contractată de NASA, alături de Dragon, pentru a transporta astronauți spre ISS, reenunțându-se astfel la contractul cu agenția spațială rusă, prin care astronauți americani și ruși zburau la bordul capsulelor Soyuz.

---

Dimitri Rogozin, șeful agenției spațiale ruse, a declarat că *Rusia* va începe un ambițios program spațial lunar în acest an, care urmează să trimită astronauți spre Lună în 2028. A mai precizat că sunt discuții avansate cu China pentru stabilirea unor baze lunare, ceea ce vine a ca o continuarea a declarațiilor părții chineze care vorbea despre o aliniere a misiunilor chinezești și rusești în ceea ce privește Luna. De menționat faptul că Rusia nu este parte a Acordurilor Artemis, o serie de memorandumuri între actualii parteneri internaționali implicați în proiectul Stației Spațiale Internaționale, care-și propun să contribuie colaborarea în viitoarele misiuni selenare din cadrul programului Artemis, iar NASA are interdicție de la Congresul SUA de a colabora cu China în materie de explorare spațială din cauza componentei militare a programului spațial chinezesc.

---

Cu 4 zile înainte de lansarea Transport-1, *SpaceX* a mai lansat alți 60 de sateliți *Starlink*, de pe rampa LC39A de la Kennedy Space Center. A fost ce-l dea-l 8-lea zbor pentru treapta primară B1051, care a fost și de această dată recuperată. După această lansare, numărul sateliților Starlink lansați de compania lui Elon Musk a depășit pragul de 1000, însă nu toți sunt funcționali.

---

În 20 ianuarie, Electron a lansat prima misiune din 2021, denumită /Another one leaves the crust/. Satelitul GMS-T (cu o masă de 50 de kilograme) al companiai OHB a fost lansat pe orbită terestră joasă. A fost a 18-a lansare Electron, din 2017.

** Buletin Cosmic nr. 103 :sls:rs25:virginorbit:launcherone:juno:europa:crs21:iss:
:PROPERTIES:
:EXPORT_FILE_NAME: 103
:EXPORT_DATE: 2021-01-19
:END:

În noaptea de sâmbătă spre duminică, *NASA* a efectuat un testul static al primei trepte *SLS* (împreună cu cele 4 motoare *RS-25*) la centrul spațial Stennis, din Mississippi. Testul trebuia să simuleze o lansare a rachetei SLS și astfel cele patru motoare urmau să fie funcționare pentru 8 minute, însă o problemă tehnică la motorul 4 a dus la oprirea testului după aproximativ 1 minut. Ce înseamnă acest lucru? După 10 ani și aproape 20 de miliarde de dolari cheltuite pentru SLS, în care a transformat niște motoare reutilizabile în motoare de unică folosință, NASA nu a reușit să pornească aceste motoare în condiții de zbor, deși acestea au deja câteva misiuni la activ. Cel mai probabil, testul static va trebui reluat. Asta înseamnă că SLS nu mai are nici o șansă să zboare în acest an; pentru ca acest lucru să se întâmple, treapta primară și motoarele trebuie să ajungă în februarie în Florida, iar acest lucru nu se va întâmpla. Iar asta înseamnă că aselenizarea nu mai are cum să se întâmple în 2024, un termen care era deja unul prea ambițios chiar și înaintea acestui test. Unul dintre cele patru motoare testate (E2045)  – și care va propulsa și misiunea Artemis-1 spre Lună – a zburat pentru prima dată în spațiu în 1998(!), în misiunea STS-98, fiind unul din cele trei motoare ale navetei spațiale Discovery care l-a lansat pe John Glenn(!) pe orbită.

#+CAPTION: Test al unui motor RS-25, realizat în 1981 (/sursa foto: [[http://grin.hq.nasa.gov/ABSTRACTS/GPN-2000-000543.html][NASA]]/)
[[/img/rs25.jpg]]

---

După o lansare eșuată anul trecut, *Virgin Orbit* a reușit duminică să plaseze câțiva sateliți de mici dimensiuni pe orbită terestră joasă, folosind racheta *LauncherOne*, lansată de un avion Boeing 747. Este o premieră pentru o companie privată și, spre deosebire de racheta Pegasus, folosită uneori de NASA și propulsată de combustibil solid, LauncherOne este propulsată cu combustibil lichid. Masa utilă lansată spre orbită de LauncherOne este comparabilă cu masa sateliților lansați de racheta Electron, dar avantajul Virgin Orbit este că Boeing-ul 747 poate decola de pe (aproape) orice aeroport din lume; prețul unei lansări LauncherOne este însă cu 70% mai mare decât al unei lansări Electron (lansările Pegasus sunt exorbitante și se apropie de costul unei lansări Falcon 9, motiv pentru care sunt din ce în ce mai rare), însă este posibil ca în viitor prețul să scadă și lansările de acest tip să devină atractive.

---

NASA a decis prelungirea misiunii sondei *Juno* până în 2025. Aceasta a fost lansată în 2011 și a ajuns pe orbita lui Jupiter în 2016, însă se află într-o stare mai bună decât anticipau inginerii care au proiectat-o. Prelungirea misiunii înseamnă și modificarea traiectoriei sondei în jurul planetei Jupiter, astfel încât aceasta să survoleze trei dintre sateliții jovieni. Astfel, în această vară, Juno va trece la o distanță de 1000 km de *Ganymede*, în 2022 va survola *Europa* de la doar 320 km altitudine și în 2024 va survola de două ori satelitul *Io* (unul din cele patru corpuri din sistemul solar ce prezintă un vulcanism activ, alături de Pământ, Enceladus și Triton). Va fi un excelent preambul al misiunii europene JUICE (Jupiter Icy Moons Explorer) care urmează să fie lansată spre Jupiter anul viitor, dar și al misiunii americane Europa Clipper, programată pentru lansare în 2024.

---

Ați cumpărat recent setul LEGO cu *Stația Spațială Internațională*? Ghinion. Boeing va construi 6 panouri solare noi pentru Stația Spațială Internațională, pentru a mări cu 20-30% puterea electrică disponibilă la bordul stației. Aceste panouri noi vor fi lansate spre ISS în 3 misiuni cargo ale capsulei Dragon, începând cu 2021, iar montarea primului set este programată deja pentru finalul acestui an. Fiecare panou solar are nevoie de două activități extravehiculare, una pentru pregătirea instalării și alta pentru instalarea sa propriu-zisă. Noile panouri vor fi montate obturându-le parțial pe cele existente, însă panourile vechi nu vor fi retrase din uz, ele continuând să funcționeze în continuare, deși se apropie de finalul perioadei de funcționare prevăzute inițial.

---

*Blue Origin* a efectuat un nou test suborbital al vehiculului *New Shepard*, al 14-lea, joia trecută (14 ianuarie). După 7 zboruri ale rachetei precedente (NS3, între 2017 și 2020), de această dată Blue Origin va testa o nouă rachetă și o nouă capsulă (NS4), care include mai multe îmbunătățiri, compania făcând astfel un nou pas spre ziua când va lansa un echipaj până dincolo de linia Karman. Zvonurile spun că primul echipaj va testa vehiculul probabil în acest an, după ce va mai avea loc încă un zbor test, așadar al 16-lea zbor New Shepard ar putea să trimită câțiva turiști într-un scurt zbor spațial suborbital.

---

Capsula *Dragon CRS-21* (prima variantă cargo a noii versiuni Dragon2) s-a desprins marțea trecută (12 ianuarie) de modulul Harmony al Stației Spațiale Internaționale, după aproape 36 de zile în care a fost conectat cu avanpostul orbital. Începând cu această misiune, capsula Dragon este certificată pentru andocări și decuplări directe, fără să mai fie nevoie de ajutorul brațului robotic Canadarm2 al stației. Revenirea Dragon pe Pământ a avut loc două zile mai târziu, în Oceanul Atlantic, la vest de coasta Floridei. Capsula a adus de pe orbită aproape 2 tone de experimente științifice. Însă pe orbită se află în prezent capsula Dragon /Resiliance/, cea care în noimebrie, i-a transportat pe ISS pe Mike Hopkins, Victor Glover, Soichi Noguchi și Shannon Walker iar un nou echipaj urmează să fie lansat la bordul capsulei Dragon în această primăvară, după ce Resilience se va întoarce pe Pământ.

** Buletin Cosmic nr. 102 :pslv:soyuz:falcon9:cz8:cz4:oneweb:
:PROPERTIES:
:EXPORT_FILE_NAME: 102
:EXPORT_DATE: 2020-12-31
:END:

Datorită pandemiei, anul acesta India a lansat doar două rachete: în 17 decembrie, la ora 12:11, avea loc a doua și ultima lansare orbitală, când o rachetă *PSLV* a trimis spre orbită geostaționară satelitul CMS-01 (denumit inițial GSAT-12R). A fost al 52-lea zbor al unei rachete PSLV, folosită de această dată în varianta XL, cu un maximum de 6 boostere auxilare atașate treptei primare, al 22-lea zbor al acestei rachete în respectiva configurație. Satelitul CMS-01 va înlocui mai vechiul GSAT-12, lansat în 2011 și care a avut inițial o speranță de viață de 7 ani.

---

După ce anul acesta compania *OneWeb* a trecut printr-o procedură de faliment, aceasta continuă lansările pentru completarea megaconstelației care urmează să rivalizeze cu Starlink. În 18 decembrie, de la cosmodromul rusesc Vostochny, o rachetă rusă *Soyuz-2.1b*, operată de compania europeană Arianespace, a lansat alți 36 de sateliți OneWeb, folosind o treaptă superioară Fregat, spre o orbită cu altitudinea de 450 km și înclinație orbitală 87.4 grade. Sateliții se vor poziționa în viitor pe o orbită la 1200 km altitudine.

---

O rachetă Falcon 9, folosind treapta primară B1059 pentru a 5-a oră, a lansat în 19 decembrie, ora 16:00, un satelit pentru /National Reconaissance Office/, într-o misiune denumită NROL-108. După lansarea de pe rampa LC-39A de la centrul spațial Kennedy din Florida, treapta primară B1059 a revenit la sol, pe rampa LZ-1. Ulterior lansării, astronomii amatori care au urmărit încărcătura au găsit pe orbită doi sateliți, care ulterior au primit indicativul USA-312 și USA-313, specifice sateliților de spionaj. A fost a 26-a și ultima lansare pentru SpaceX din acest an, un record pentru compania lui Elon Musk, după recordul de 21 de lansări stabilit acum 2 ani.

---

În 22 decembrie, la ora 06:00, China a debutat un nou lansator de la centrul spațial Wenchang: *Changzheng-8*, care se alătură familiei de lansatoare moderne Changzheng 5,6,7 și 11. Înaltă de 50.34 metri și cu un diametru de 3.35 metri, racheta urmează să fie prima rachetă chineză reutilizabilă, deși deocamdată această funcționalitate nu este implementată. Treapta primară este propulsată de două motoare YF-100 (care ard kerosen și oxigen), similară cu treapta primară a rachetei Changzeng-7. Treapta secundară este un criogenică, propulsată de două motoare YF-75, moștenite de la Changzheng-3, care ard hidrogen și oxigen lichid. Changzheng-8 poate urca 5 tone pe orbită heliosincronă la 700 km altitudine, 8.4 tone spre orbită terestră joasă și 2.8 tone spre orbită geostaționară. În viitor, varianta Changzheng-8A nu va avea boosterele auxiliare cu care racheta a fost dotată în acest zbor inaugural.

---

China a încheiat lansările orbitale din acest an cu lansarea rachetei *Changzheng-4C* de la centrul spațial Jiuquan, în 27 decembrie, la ora 17:44, plasând pe orbită satelitul militar Yaogan Weixing 33R, care înlocuiește satelitul Yaogan Weixing 33, pierdut la câteva minute după lansarea sa din 22 mai 2019. China încheie anul 2020 cu un număr de 39 de lansări orbitale (din care 35 reușite) și își egalează astfel recordul din 2018, dar, pentru prima dată din 2017, China nu mai conduce clasamentul general al lansărilor orbitale: SUA revine pe primul loc (44 lansări, din care 40 reușite).

---

A 8-a lansare orbitală a companiei europene Arianespace a fost și ultima lansare din acest an. O rachetă *Soyuz ST-A* a urcat pe orbită, în 29 decembrie, la ora 18:42, de la Kourou, satelitul militar francez CSO-2 (/Composante Spatiale Optique/). Satelitul de observație a fost plasat pe orbită heliosincronă, la 480 km altitudine.

** Buletin Cosmic nr. 101 :hayabusa2:angara5:starship:falcon9:
:PROPERTIES:
:EXPORT_FILE_NAME: 101
:EXPORT_DATE: 2020-12-16
:END:

Cercetătorii Agenției Spațiale Japoneze (JAXA) au desfăcut capsula sondei *Hayabusa2* (cea recuperată în 5 decembrie din deșertul australian) și [[https://global.jaxa.jp/press/2020/12/20201214-1_e.html][au confirmat]] că aceasta conține particule prelevate de pe suprafața asteroidului Ryugu, în toate cele trei compartimente ale capsulei. A fost colectat inclusiv gazul prezent în respectivele compartimente, care este de asemenea colectat din jurul asteroidului și urmează să fie analizat de cercetători în lunile care urmează.

---

La 6 ani după zborul inaugural(!), Rusia a lansat luni, la ora 07:50, de la cosmodromul militar Plesetsk, a doua rachetă *Angara-A5*. Pentru că nimeni nu a îndrăznit să pună un satelit deasupra treptei superioare, racheta a lansat, încă o dată, un balast de peste 2 tone spre orbită geostaționară (folosind treapta superioară Briz-M), doar pentru a valida lansatorul ce urmează să lanseze în viitor capsula cu echipa Orel (nu mai devreme de 2023). Anul viitor sunt programate alte două lansări Angara, de această dată cu sateliți la bord, aparținând partenerilor privați.

---

SpaceX a lansat duminică, la ora 19:30 satelitul *Sirius SXM-7*, în ceea ce a fost a 25-a lansare pentru compania lui Elon Musk în 2020, de pe rampa SLC40 de la Cape Canaveral. Satelitul urmează să ajungă pe orbită geostaționară, pentru a furniza transmisiuni digitale pentru posturile de radio Sirius deasupra Americii de Nord.

Pentru treapta primară B1051 (foto) a fost al 7-lea zbor, aceasta fiind din nou recuperată pe barja Just Read the Instructions din Oceanul Atlantic. A fost a 69-a recuperare reușită a unei trepte primare Falcon 9 (a 48-a pe o barjă) și cea de-a 100 lansare orbitală cu succes a acestei rachete.

Treapta primară B1051 a zburat de 5 ori în acest an, un număr egal cu cel al zborurilor Atlas V din 2020 în orice configurație(!). SpaceX mai are programată o singură lansare în 2020: NROL-108 (pentru 17 decembrie).
A fost a 105-a tentativă de lansare orbitală din 2020 și a 38-a pentru SUA, care se poziționează confortabil pe primul loc al unui clasament general (pe locul 2, China are 33 de lansări și doar o singură lansare programată până la finalul lunii).

#+CAPTION: Lansarea rachetei Falcon 9 B1051 cu satelitul Sirius SXM-7 /(Sursa foto: [[https://www.flickr.com/photos/spacex/50716071167/][SpaceX]])/
[[/img/sxm7.jpg]]

---

Săptămâna trecută, în noaptea de miercuri spre joi, SpaceX a testat vehiculul *Starship SN8*, care a decolat de pe rampa de la Boca Chica până la 12.5 kilometri altitudine. De acolo, Starship a revenit controlat înapoi la sol, însă cu câteva secunde înainte de aterizare, preiunea într-unul din rezervoare a fost prea scăzută, ceea ce a condus la probleme cu unul dintre cele trei motoare Raptor, Starship lovind solul cu o viteză prea mare, ceea ce a dus la explozia vehiculului. Cu toate acestea, până la momentul exploziei, testul a decurs cu bine și a fost unul peste așteptări pentru SpaceX. În aceste zile, Starship SN9 va ajunge pe rampa de lansare, în pregătirea următorului test, care probabil va avea loc cândva în următoarele săptămâni.

---

O nouă serie de defecțiuni tehnice afectează în prezent funcționarea Stației Spațiale Internaționale: modulul Elektron-VM folosit pentru generarea de oxigen din sectorul rusesc [[https://ria.ru/20201212/mks-1588923186.html][s-a defectat]] (din nou, după alte trei defecțiuni pe care le-a suferit în octombrie). În sectorul american al stației, sunt probleme cu energia electrică, aceasta fiind redusă după [[https://ria.ru/20201212/mks-1588908119.html][o defecțiune]] a modulului de încărcare a acumulatorilor de la bord, unele echipamente fiind deconectate din acest motiv.

---

După mai multe amânări, vineri, racheta *Delta IV Heavy* a lansat în cele din urmă satelitul NROL-44, de pe rampa SLC-37B de la Cape Canaveral.

---

Racheta Rocket 3.2 a companiei *Astra* a încercat o nouă lansare orbitală din insula Kodiak, în Alaska, însă nici de această dată zborul nu a fost unul reușit: deși a trecut de linia Karman și ajuns în spațiu, racheta de calibru ușor nu a avut viteza necesară pentru înscrierea pe o traiectorie orbitală, treapta superioară prăbușindu-se la câteva minute după lansare.
   
** Buletin Cosmic nr. 100 :dragon2:cz3b:change5:hayabusa2:
:PROPERTIES:
:EXPORT_FILE_NAME: 100
:EXPORT_DATE: 2020-12-09
:END:

Duminică, *SpaceX* a lansat primul vehicul *Dragon* din noul contract de aprovizionare al Stației Spațiale Internaționale. A fost pentru prima dată când SpaceX a folosit o capsulă Dragon de nouă generație, proiectată pentru zboruri cu echipaj, dar adaptată pentru transportul de marfă: astfel, în acest scop, au fost înlăturate motoarele SuperDraco, folosite doar în cazul unei urgențe în timpul lansării, ferestrele, panourile și scaunele din interiorul capsulei. În acest fel, noua capsulă poate urca pe orbită un volum cu 20% mai mare decât varianta precedentă, iar brațul de acces al rampei de lansare poate fi folosit pentru a încărca la bordul capsulei experimente științifice cu doar câteva ore înainte de lansare. Capsula a urcat pe orbită aproximativ 3 tone de provizii și echipamente științifice și va rămâne atașată la ISS pentru 30 de zile. Este pentru prima dată când două capsule Dragon sunt andocate la ISS și probabil pe tot parcursul anului 2021 cel puțin o capsulă Dragon se va afla andocată la ISS. Și a mai avut loc o premieră, a fost pentru prima dată când NASA a autorizat folosirea unei trepte primare Falcon 9 reutilizate care nu a fost folosită în prealabil pentru misiuni exclusive pentru NASA, deși, în acest caz, s-a folosit aceeași treaptă primară folosită pentru lansarea misiunii DM-1 din 2 martie 2020.

#+CAPTION: Lansarea rachetei Falcon 9 B1058.4 în misiunea CRS-21, urcând pe orbită prima capsulă cargo Dragon de nouă generație /(Sursa: [[https://www.flickr.com/photos/spacex/50689254552/][SpaceX]])/.
[[/img/crs21.jpg]]

---

O rachetă *Changzheng-3B* [[https://news.cgtn.com/news/2020-12-06/China-launches-Gaofen-14-another-Earth-observation-satellite--VZSvUgJcju/index.html][a lansat]] sâmbătă un satelit Gaofen-14, pentru observații ale suprafeței Pământului, folosind pentru prima dată un con protector de mari dimensiuni. Satelitul a ajuns pe orbită heliosincronă, la 550 km altitudine, dar nu sunt cunoscute prea multe detalii despre acesta. Știm însă că Changzheng-3B poate lansa sateliți cu mase de până la 11.2 tone, fiind una dintre cele mai puternice rachete din flota chineză.

---

Sonda chineză *Chang'e-5* a andocat sâmbătă cu modulul orbital și a transferat probele de sol lunar prelevate de la suprafață spre vehiculul care urmează să ajungă înapoi pe Pământ săptămâna viitoare. După această operațiune, vehiculul care a transportat aceste probe de pe suprafața selenară s-a decuplat de sonda orbitală și marți [[http://www.xinhuanet.com/english/2020-12/08/c_139573396.htm][acesta a fost plasat pe Lună]], într-o coborâre controlată, însă într-o manevră care nu apărea în planurile inițiale ale misiunii.

Miercuri, agenția spațială israeliană [[https://www.haaretz.com/israel-news/.premium-beresheet-2-second-israeli-lunar-probe-is-unveiled-1.9359546][a anunțat]] că pregătește misiunea *Beresheet2* pentru 2024, care va fi cuprinsă din două landere și o sondă orbitală care urmează să rămână în jurul Lunii timp de câțiva ani. În 2019, sonda israeliană Beresheet a încercat să ajungă pe suprafața Lunii, dar din cauza unei defecțiuni tehnice în ultima fază a zborului, s-a prăbușit, lovind suprafața Lunii cu peste 500 km/h.

---

Sâmbătă, în deșertul australian, capsula cu probe de pe suprafața asteroidului *Ryugu* [[https://www.hayabusa2.jaxa.jp/en/topics/20201209_capsulephotos/][a ajuns cu bine la sol]] și a fost preluată de reprezentanți ai agenției spațiale japoneze. Capsula s-a despărțit de sonda *Hayabusa2*, sondă care ulterior a efectuat o manevră de evitare a Pământului, pentru a-și continua misiunea. Având în vedere că sonda mai are suficient combustibil la bord, JAXA a trimis-o spre asteroidul 1998 KY26, într-un survol ce urmează să fie realizat în 2031. Până atunci, sonda va mai trece de două ori pe lângă Pământ, pentru corecții ale traiectoriei, în 2027 și 2028.

** Buletin Cosmic nr. 99 :change5:soyuz:arecibo:h2a:starship:artemis:
:PROPERTIES:
:EXPORT_FILE_NAME: 099
:EXPORT_DATE: 2020-12-03
:END:

După o lansare reușită la bordul rachetei Changzheng-5, sonda chinezească *Chang'e-5* a ajuns sâmbătă pe orbita Lunii. Luni, landerul s-a desprins de sonda orbitală și după un zbor de câteva ore în tandem, a pornit marți, 1 decembrie, spre suprafața Lunii. Aselenizarea de decurs fără probleme și sonda a început aproape imediat operațiunile de colectare de probe, atât de la suprafață, cât și de la o adâncime de 2 metri, folosind o foreză. Joi, sonda și-a pornit motorul principal și s-a înscris din nou pe orbită, urmând ca sâmbătă să andocheze cu modulul lunar care a rămas în tot acest timp pe orbită selenară. Operațiunile vor fi automate și vor include și transferul probelor în modulul care va porni spre Pământ. A fost pentru prima dată după 44 de ani când un vehicul a decolat de pe un alt corp ceresc pentru a se înscrie pe orbita acestuia, după misiunea sovietică Luna-24, care în 1976 a fost ultima sondă care a revenit pe Pământ cu eșantioane de sol lunar. China are în prezent 7 vehicule funcționale(!) în jurul Lunii sau pe suprafața Lunii: landerele Chang’e-3 și Chang’e-4, roverul Yutu2 și sateliții Queqiao, Chang’e-5 T1 (lansat în 2014, a nu se confunda cu Chang’e-5), sonda orbitală Chang’e-5 și landerul care a decolat recent de pe suprafața Lunii.

---

Miercuri și joi, la un interval mai mic de 24 de ore, două rachete Soyuz au fost lansate de pe două rampe diferite: prima, o rachetă Soyuz-STA, a decolat din Guiana Franceză pentru a urca pe orbită satelitul militar FalconEye-2 al Emiratelor Arabe Unite, iar de la cosmodromul Plesetsk din Rusia, o rachetă Soyuz-2.1b a lansat 3 sateliți de comunicații Gonets-M pe orbită terestră joasă și un satelit militar experimental, de mici dimensiuni. FalconEye-2 a fost lansat după ce precedentul satelit FalconEye a fost pierdut anul trecut, în penultima lansare eșuată a rachetei Vega. Lansarea de la Plesetsk a fost a 100 lansare orbitală din 2020 și a 13-a din Rusia. Japonia a completat lansările în ultima săptămână, lansând duminică un satelit militar de telecomunicații, folosind racheta H-IIA.

#+CAPTION: Lansarea rachetei Soyuz-STA de la Kourour, Guiana Franceză, având la bord satelitul militar FalconEye-2 al Emiratelor Arabe Unite (/Sursa: [[https://twitter.com/gk_launch/status/1334457936073125891/photo/2][Glavkosmos]])/
[[./img/soyuzsta2.jpg]]

---

La doar câteva zile după ce National Science Foundation a anunțat că radiotelescopul Arecibo nu mai poate fi reparat din motive de siguranță a personalului, în urma unor avarii suferite de-a lungul acestui an, marți, platforma de 900 de tone care era suspendată deasupra antenei principale s-a desprins și s-a prăbușit peste structură, punând capăt oricăror speranțe că radiotelescopul va mai putea fi reparat și folosit vreodată. Din fericire, nimeni nu a fost rănit, dar pierderea pentru astronomie este una uriașă.

---

În această după-amiază, SpaceX are programat un test important și spectaculos al noii sale rachete Starship: treapta a doua a rachetei va decola de pe rampa de la Boca Chica din Texas și va încerca să urce până la altitudinea de 15 kilometri, după care, sperăm noi, va reveni controlat spre rampa de lansare. Va fi cel mai îndrăzneț test de până acum, pentru că ultimul zbor al unui vehicul Starship a avut loc în septembrie, când Starship SN6 s-a ridicat până la 150 metri, după care a revenit la sol. Pentru testul de astăzi, SpaceX a pregătit vehiculul Starship SN8, unul dintre cele câteva vehicule dezvoltate de compania lui Elon Musk.

---

O nouă veste proastă pentru programul Artemis: compania Lockheed Martin și NASA au identificat o problemă tehnică la o componentă electrică a capsulei Orion, depozitată la Centrul Spațial Kennedy din 2016, pe vremea când primul zbor Orion era programat pentru 2018. Înlocuirea componentei va dura între 4 și 12 luni și probabil va împinge și mai mult în viitor debutul rachetei SLS și al capsulei Orion, care, în misiunea Artemis-1, urmează să dea un ocol Lunii. Lansarea Artemis-1 era programată pentru noiembrie 2021, însă scad tot mai mult șansele ca misiunea să aibă loc anul viitor.
   
** Buletin Cosmic nr. 98 :cz5:arecibo:falcon9:spacex:electron:
:PROPERTIES:
:EXPORT_FILE_NAME: 098
:EXPORT_DATE: 2020-11-25
:END:

Luni, la ora 22:30, cea mai puternică rachetă chinezească, *Changzheng-5*, [[http://www.xinhuanet.com/english/2020-11/24/c_139538825.htm][a lansat sonda Chang'e-5]]. Aceasta pornit spre Lună și va aseleniza între 29 noiembrie și 2 decembrie urmând să se întoarcă pe Pământ cel târziu în 16 decembrie, cu probe din solul lunar. Lansarea Chang'e-5 a fost amânată cu 3 ani, din cauza problemelor tehnice întâmpinate în timpul lansării Changzheng-5 din iulie 2017. 

Sonda are și o foreză cu care vor fi prelevate eșantioane de sol selenar de la 2 metri adâncime, din zona Mons Rümker, Oceanus Procellarum. Aici solul are o vechime de doar 1-2 miliarde ani, spre deosebire de zonele de unde au fost prelevate probele din programul Apollo, care au o vechime de peste 3 miliarde ani.

Chang'e-5 este prima misiune care își propune să aducă probe de sol pe Pământ, după 1976 și prima misiune care va încerca un rendezvous automat, pe orbita Lunii. Este cea mai grea sondă interplanetară chinezească, cu o masă de peste 8 tone. Chang'e-6 a fost construită în paralel cu Chang'e-5 și va putea înlocui în viitor sonda de astăzi, dacă va avea probleme. Dacă totul decurge bine, Chang'e-6 se va îndrepta în 2024 spre Polul Sud lunar și va încerca să preleveze probe de sol și de acolo.

#+CAPTION: Lansarea rachetei Changzheng-5 cu sonda lunară Chang'e-5 (Sursa foto: [[http://www.xinhuanet.com/english/2020-11/24/c_139538825.htm][Xinhua]])
[[/img/cz5bc.jpg]]

---

După evaluarea situației radiotelescopului *Arecibo*, afectat sever de două incidente din acest an, /National Science Foundation/ din Statele Unite, entitatea responsabilă pentru finanțarea radiotelescopului, [[https://www.nsf.gov/news/news_summ.jsp?cntn_id=301674][a decis că acesta nu mai poate fi reparat]] în condiții de siguranță și astfel urmează să fie demolat. Arecibo este un radiotelescop celebru nu doar pentru contribuțiile sale în astronomie, dar și datorită aparițiilor sale din filme sau jocuri video sau a contribuției sale la proiectul SET@Home, care avea ca scop detectarea semnalelor radio care ar fi fost produse de civilizații extraterestre îndepărtate. Până în 2016, Arecibo era cel mai mare radiotelescop din lume, având un diametru de 305 metri, fiind însă depășit de radiotelescopul chinezesc FAST, cu un diametru de 500 metri.

---

*SpaceX* a lansat cea de-a 100 rachetă *Falcon 9* în noaptea de marți spre miercuri. Cu această ocazie, pe orbită au ajuns încă [[https://youtu.be/J442-ti-Dhg][60 de sateliți Starlink]], iar prima treaptă a rachetei a fost din nou recuperată pe barja /Of Course I Still Love You/, după ce a stabilit un record: prima treaptă Falcon 9 care a zburat (și a fost recuperată) de 7 ori. Și tot SpaceX, după o pauză de aproape un an și jumătate, a revenit sâmbătă pe rampa SLC-4E, de la baza militară Vandenberg, lansând [[https://www.esa.int/ESA_Multimedia/Videos/2020/11/Highlights_from_the_Sentinel-6_launch][satelitul european Sentinel-6A]]. Mai mult decât atât, după lansare, treapta primară Falcon 9 (nou-nouță) a fost recuperată la sol, pe Landing Zone 4.

---

Vinerea trecută, compania *RocketLab* a lansat [[https://www.rocketlabusa.com/missions/completed-missions/flight-16/][30 de sateliți de mici dimensiuni]] pe orbită terestră joasă și a reușit în premieră recuperarea primei trepte a rachetei *Electron*. Aceasta a fost recuperată din ocean, după ce a revenit prin atmosferă și parașutele i-au redus viteza înainte de contactul cu apa. Viitoarele rachete Electron urmează să fie recuperate din zbor, folosind un elicopter, după separarea de treapta secundară și ulterior refolosite.

---

Variante audio a acestui material poate fi ascultată la [[https://radioromaniacultural.ro/spacex-isi-consolideaza-constelatia-de-sateliti/][Radio România Cultural]].

** Buletin Cosmic nr. 97 :vega:atlasv:cz3b:spacex:uscv1:eva:
:PROPERTIES:
:EXPORT_FILE_NAME: 097
:EXPORT_DATE: 2020-11-18
:END:

Au avut loc patru tentative de lansări orbitale în ultima săptămână, dar din păcate doar trei au reușit să urce sateliții pe orbită: racheta europeană Vega a suferit al doilea eșec din ultimele sale trei lansări, după ce marți treapta superioară Avum a deviat de la traiectorie la 8 minute după lansare. Compania Arianespace a declarat că acest lucru s-a întâmplat în urma cuplării greșite a cablurilor responsabile pentru ghidarea treptei superioare. La bord s-au aflat doi sateliți europeni pentru observații terestre în valoare de 400 de milioane de euro, care au fost astfel pierduți. După acest eșec, s-a ajuns în acest an la 9 lansări ratate, fiind din acest punct de vedere cel mai prost an după 1971. O rachetă Atlas V a lansat vinerea trecută [[https://www.ulalaunch.com/about/news-detail/2020/11/14/united-launch-alliance-successfully-launches-nrol-101-mission-in-support-of-national-security][un satelit de spionaj (NROL-101)]], pentru care a folosit în premieră 3 boostere auxiliare cu combustibil solid GEM-63 produse de Northrop Grumman, compania United Launch Alliance pregătindu-se astfel pentru tranziția spre noua rachetă Vulcan, care urmează să debuteze în 2021. Joia trecută, din China, o rachetă Changzheng-3B a urcat pe orbită geostaționară satelitul de telecomunicații Tiantong-1.

Însă cea mai importantă lansare din ultimele zile a fost cea a companiei SpaceX, care a trimis patru astronauți la bordul Stației Spațiale Internaționale. A fost primul zbor operațional cu echipaj al capsulei Dragon, după testul reușit din primăvară. Lansarea a fost amânată pentru seara de duminică spre luni, la ora 02:27 ora României, pentru că în urmă cu 24 de ore condițiile meteo nefavorabile nu permiteau recuperarea treptei primare Falcon 9 pe barja /Just Read the Instructions/. A doua zi însă lansarea a decurs fără probleme și Mike Hopkins, Victor Glover, Soichi Noguchi și Shannon Walker au ajuns cu bine, după 28 de ore, la bordul ISS, capsula andocând la portul Harmony. Cei patru vor rămâne pe orbită timp de aproximativ 6 luni. Această misiune a stabilit o premieră: a fost pentru prima dată când un vehicul orbital fără aripi lansează în spațiu un echipaj de 4 astronauți, capsulele precedente având un echipaj de maximum 3 persoane, indiferent de originea lor. Astronautul japonez Soichi Noguci intră într-un club select, după ce a ajuns pe orbită cu trei vehicule diferite: capsula Soyuz, naveta spațială și acum Dragon. Doar alți doi astronauți au mai reușit această performanță: Wally Schirra (care a zburat la bordul capsulelor Mercury, Gemini și Apollo) și John Young (care a zburat cu capsulele Gemini, Apollo și naveta spațială). Coincidență sau nu, în ziua lansării capsulei Dragon, [[https://tass.ru/kosmos/10007799][agenția spațială rusă a anunțat]] că a redus salariile cu 15-20% și a disponibilizat 100 de angajați.

#+CAPTION: Racheta Falcon 9 și capsula Dragon pe rampa LC-39A de la Centrul Spațial Kennedy din Florida, înainte de lansarea misiunii USCV-1 (Sursă foto: [[https://www.flickr.com/photos/nasahqphoto/50610026763/][NASA]])
[[/img/uscv1.jpg]]

Miercuri, Sergei Ryzhikov și Sergei Kud-Sverchkov au efectuat miercuri o activitate extravehiculară pentru a pregăti Stația Spațială Internațională pentru sosirea noului modul rusesc Nauka, programat pentru a fi lansat anul viitor. A fost prima activitate extravehiculară în care astronauții au părăsit stația spațială prin sasul Poisk, pentru că modulul Pirs, folosit până acum, va fi retras din uz, urmând să fie înlocuit cu Nauka. A fost prima activitate extravehiculară executată din sectorul rusesc al ISS din acest an și a 232-a din istoria stației spațiale.

Trei rachete de calibru greu se pregătesc pentru lansare în perioada imediat următoare: Changzheng-5 în China (în 23 noiembrie), pentru o misiune spre Lună (cu o sondă care urmează să aducă pe Pământ roci și sol lunar), Angara-A5 din Rusia (programată pentru 28 noiembrie), la o distanță de 6 ani(!) de la zborul inaugural al acestei rachete și Delta IV Heavy, care urmează să lanseze până la sfârșitul acestei luni satelitul NROL-44 de la Cape Canaveral, după mai multe amânări.

---

Variante audio a acestui material poate fi ascultată la [[https://radioromaniacultural.ro/cucerirea-spatiului-misiune-posibila-pentru-spacex-si-nasa/][Radio România Cultural]].

** Buletin Cosmic nr. 96 :spacex:ceres1:cz6:gps:artemis:luna:marte:arecibo:
:PROPERTIES:
:EXPORT_FILE_NAME: 096
:EXPORT_DATE: 2020-11-11
:END:

În ultima săptămână au avut loc patru lansări orbitale, din trei state diferite. O rachetă *Falcon-9* a reușit în cele din urmă, după mai multe amânări, să urce pe orbită un nou satelit GPS și să confirme astfel că *SpaceX* a rezolvat problema detectată la motoarele Merlin ale rachetei, NASA permițându-i astfel să continue pregătirile pentru lansarea unui echipaj de astronauți spre Stația Spațială Internațională, în ceea ce urmează să fie al doilea zbor operațional al capsulei Dragon-2. Lansarea satelitului GPS a avut loc joia trecută, la ora 23:24 de minute ora României, iar lansarea capsulei Dragon-2 spre ISS este programată pentru noaptea de sâmbătă spre duminică, la ora 02:49 ora României. Vineri, 6 noiembrie, din China a avut loc a 4-a lansarea a unei rachete *Changzheng-6*, care a urcat pe orbită mai mulți sateliți de mici dimensiuni, dar lansarea care a avut loc sâmbătă, tot din China, a fost una mult mai interesantă. În 7 noiembrie, la ora 09:10 ora României, racheta *Ceres-1* a decolat de la centrul spațial Jiuquan, în primul său zbor, devenind a doua rachetă dezvoltată de sectorul privat, după ce racheta Hiperbola-1 a companiei i-Space a ajuns pe orbită anul trecut. În mod tradițional, lansările orbitale din China sunt apanajul agenției spațiale de stat, dar în ultimii ani a existat o deschidere spre sectorul privat, concretizată prin cele două lansări de până acum. Racheta Ceres-1 are 4 trepte (primele 3 trepte cu combustibil solid și a patra cu combustibil lichid) și este dezvoltată de compania Galactic Energy. A patra lansare din acestă săptămână a aparținut Indiei, care a plasat pe orbită satelitul EOS-01 folosind o rachetă *PSLV-DL*. A fost primul zbor orbital din India din acest an, lansările rachetelor indiene fiind amânate din cauza pandemiei de coronavirus.

---

Congresul Statelor Unite [[https://spaceexplored.com/2020/11/10/nasa-hls-budget-short/][a aprobat marți]] aproximativ 1 miliard de dolari pentru programul Artemis, însă NASA a solicitase 3 miliarde pentru a putea realiza aselenizarea în 2024. Existența programului Artemis nu pare să fie periclitată de tranziția spre noua administrație de la Casa Albă, dar este foarte probabil ca aselenizarea să fie amânată pentru 2028 sau 2030. Oricum, amânarea testului primei trepte SLS pentru anul viitor punea deja serioase semne de întrebare cu privire la posibilitatea de a derula misiunea Artemis-3 în 2024. Ce știm cu siguranță în acest moment este că Gateway, viitoarea stație spațială lunară, nu va fi disponibillă în 2024, dar NASA a precizat că nu are nevoie de Gateway pentru a derula misiunea Artemis-3. Actualul administrator al NASA, Jim Bridenstine, a declarat în aceste zile că va renunța la funcție după ce noul președinte va fi investit, pentru că este spre binele agenției spațiale ca viitorul său administrator să aibă relații când mai strânse cu Casa Albă.

---

Agenția Spațială Europeană a anunțat că a acordat un contract unei companii private pentru dezvoltarea unei tehnologii pentru extracția oxigenului din solul lunar. Compania Metalysis din Marea Britanie va fi finanțată timp de 9 luni pentru a îmbunătăți procesul electrochimic prin care oxigenul este separat de particulele de sol lunar, după ce un studiu preliminar a demonstrat că 96% din cantitatea de oxigen poate fi extrasă dintr-un material care imită regolitul aflat la suprafața Lunii. Procesul este derivat dintr-o reacție folosită în industrie, pentru producerea de titan și tantal, din care rezultă oxigen ca produs auxiliar. Agenția Spațială Europeană estimează [[https://www.theengineer.co.uk/esa-contract-metalysis-lunar-harvesting/][venituri de până la 170 de miliarde de euro până în 2045]], rezultate din exploatarea resurselor extraterestre.

---

Roverul Perseverance nu a ajuns încă pe *Marte*, dar agențiile spațiale din Statele Unite și Europa pun la punct misiunile următoare, care urmează să aducă pe Pământ viitoarele eșantioane colectate de Perseverance, după ce acesta va ajunge pe suprafața lui Marte în februarie 2021. Astfel, [[https://www.esa.int/Science_Exploration/Human_and_Robotic_Exploration/Exploration/ESA_welcomes_positive_review_of_plan_to_bring_Mars_to_Earth][un nou rover european va colecta probele lăsate în urmă de Perseverance]] și la va aduce la o rampă de lansare, unde le va aștepta un lansator american. De aici, acestea vor fi trimise spre orbita lui Marte, de unde vor fi culese de o sondă europeană, care le va aduce pe Pământ, cândva în anii 2030. Acest șir de misiuni nu doar că ne va pune la dispoziție eșantioane de sol marțian care va fi studiat în laboratoarele de pe Pământ, dar vor testa și elementele de care va fi nevoie într-o misiune mai amplă, cu echipaj, care probabil urmează să ajungă pe Marte în anii 2030-2040.

---

După ce în 10 august un cablu care susținea binecunoscutul radiotelescop din *Arecibo* a cedat, provocând daune majore radiotelescopului, duminică [[https://www.ucf.edu/news/a-second-cable-fails-at-nsfs-arecibo-observatory-in-puerto-rico/][un al doilea cablu a cedat]], provocând alte pagube. Din fericire nimeni nu a fost rănit, pentru că inginerii evaluau situația provocată de primul incident, în încercarea de a repara radiotelescopul. Acesta a fost construit în anii '60 și antena sa are un diametru de pentru 300 de metri, fiind cunoscut publicului larg mai ales datorită programului SETI, care a folosit radiotelescopul pentru a trimite un mesaj în cosmos, în speranța că va fi interceptat într-o zi de o civilizație extraterestră.

#+CAPTION: Radiotelescopul Arecibo, înainte de avariile din 2020. Sursă foto: [[https://www.ucf.edu/news/a-second-cable-fails-at-nsfs-arecibo-observatory-in-puerto-rico][University of Central California]].
[[/img/arecibo.jpg]]

---

Varianta audio a acestui material poate fi ascultată la [[https://radioromaniacultural.ro/racheta-ceres-1-dezvoltata-de-galactic-energy-a-decolat-de-la-centrul-spatial-jiuquan/][Radio România Cultural]].

** Buletin Cosmic nr. 95 :voyager:iss:exomars:luna25:
:PROPERTIES:
:EXPORT_FILE_NAME: 095
:EXPORT_DATE: 2020-11-04
:END:

Începând de luni, NASA a restabilit contactul cu sonda [[https://www.nasa.gov/feature/jpl/nasa-contacts-voyager-2-using-upgraded-deep-space-network-dish][Voyager-2]] folosind antena din Canberra, Australia, a rețelei Deep Space Network. Veche de 48 de ani, antena cu un diametru de 34 de metri, a necesitat unele lucrări de întreținere și, din martie, aceasta a fost indisponibilă pentru contactarea sondei Voyager-2, aflată la aproape 19 miliarde de kilometri distanță de Pământ. Sonda a fost lansată în 1977 și antena cu numărul 43 este singura capabilă să recepționeze semnalele radio slabe emise de Voyager-2 sau să-i trimită comenzi acesteia. Distanța este atât de mare încât un semnal radio trimis de pe Pământ ajunge la antena sondei după 17 ore, iar confirmarea executării cu succes a comenzi face încă 17 ore până să ajungă pe Pământ. Din păcate, în câțiva ani, energia de la bordul Voyager-2 va deveni insuficientă pentru a mai reuși să păstreze legătura cu Pământul. Rețeaua Deep Space Network a agenției spațiale americane permite comunicarea inginerilor de pe Pământ cu sondele trimise dincolo de Lună, fie că este vorba despre flota marțiană de rovere, landere și sateliți, fie sonde interplanere, precum OSIRIS-REx sau cele două sonde surori Voyager.

#+CAPTION: Antena 43 a rețelei Deep Space Network, singura capabilă că comunice cu sonda Voyager-2, aflată la 18.8 miliarde kilometri distanță de Pământ /(Sursa foto: [[https://www.nasa.gov/feature/jpl/nasa-contacts-voyager-2-using-upgraded-deep-space-network-dish][NASA]])/
[[/img/dsn43.jpg]]

---

În ultimii 20 de ani, cel puțin 3 astronauți s-au aflat permanent pe orbita Pământului. Capsula soyuz TM-31 a fost lansată în 31 octombrie 2000 și capsula a andocat cu *Stația Spațială Internațională* trei zile mai târziu, dată de la care avanpostul orbital nu a mai rămas niciodată fără echipaj. Omenirea a reușit să mențină o prezență continuă în spațiu de atunci și până în prezent, un record care este depășit în fiecare zi, cu fiecare orbită a Stației Spațiale Internaționale. În ultimii 20 de ani, 241 de astronauți, din 19 țări, au ajuns la bordul Stației Spațiale Internaționale, iar în prezent ea este ocupată de membri Expediției 64: Kate Rubins, Serghei Ryzhikov și Serghei Kud-Sverchkov.

---

Compania americană SpaceX se pregătește să lanseze următorii 4 astronauți spre Stația Spațială Internațională, dar nu înainte de a clarifica unele probleme cu motoarele Merlin ale rachetei Falcon 9 care au cauzat amânarea lansării satelitului GPS de luna trecută. SpaceX a declarat că a identificat problema și motoarele în cauză au fost înlocuite, atât pentru lansatorul responsabil cu satelitul GPS, cât și pentru cel care urmează să urce pe orbită capsula Dragon. Lansarea echipajului este programată pentru [[https://www.nasa.gov/press-release/nasa-spacex-invite-media-to-crew-1-mission-update-target-new-launch-date][14 noiembrie]], dar NASA a solicitat ca SpaceX să lanseze până atunci satelitul GPS-III-SV04, pentru a se asigura că nu mai există nici un fel de probleme cu motoarele Merlin. 

---

Viitorul rover marțian Rosalind Freanklin, parte a misiunii europene *Exomars*, a cărei lansare a fost amânată pentru 2022, [[https://www.esa.int/Science_Exploration/Human_and_Robotic_Exploration/Exploration/ExoMars/Exomars_modules_reunited][a fost transportat]] din Torino, Italia la Cannes, Franța, unde urmează să fie fie conectat cu landerul Kazachok. Va fi testată integrarea celor două vehicule, dar și conexiunea acestora cu centrele de comandă din Torino și Darmstandt, Germania. Din cauza unor probleme cu parașutele de frânare, dar și din cauza pandemiei actuale, a doua parte a misiunii europene Exomars nu a putut decola anul acesta, așa că satelitul Trace Gas Orbiter, aflat pe orbita marțiană din 2016, va trebui să mai aștepte încă doi ani până la întâlnirea cu roverul Rosalind Franklind și platforma staționară Kazachok.

---

Chiar dacă mai puțin ambițios decât programul american de explorare al Lunii, există și un program rusesc paralel, derulat împreună cu agenția spațială europeană. [[https://t.co/HcaiwYKVxo][Misiunea Luna-25]] este pregătită în această perioadă pentru lansarea care va avea loc anul viitor: luna trecută au avut loc o serie de teste, iar în august sonda va fi transportată la noul cosmodrom Vostochny din estul extrem al Rusiei, de unde va fi lansată de o rachetă Soyuz-2.1b în data de 1 octombrie 2021. După un drum de 5 zile, sonda va intra pe orbită polară și timp de o săptămână se va pregăti pentru aselenizarea în zona polului sud lunar. La bordul landerului vor fi instalate 8 echipamente științifice iar obiectivul principal al misiunii va fi aselenizarea în siguranță, urmând în 2024 să demareze misiunea Luna-26, apoi Luna-27 în 2025. Aceasta din urmă are ca obiectiv aselenizarea pe fața îndepărtată a Lunii, dar și aducerea pe Pămâmnt a unor eșantioane de sol lunar, la fel ca Luna-28 în 2028. Ultima misiune robotică lunară a URSS a fost Luna-24 și aceasta a adus în 1976 pe Pământ 170 de grame de sol selenar, fiind până în prezent ultima misiune care a transportat probe de pe Lună.

---

Varianta audio a acestui material poate fi ascultată la [[https://radioromaniacultural.ro/spacex-pregatiri-pentru-lansarea-a-patru-astronauti-spre-statia-spatiala-internationala/][Radio România Cultural]].

** Buletin Cosmic nr. 94 :starlink:glonass:yaogan:luna:osirisrex:gateway:electron:
:PROPERTIES:
:EXPORT_FILE_NAME: 094
:EXPORT_DATE: 2020-10-28
:END:

Alți 60 de sateliți *Starlink* au ajuns sâmbătă pe orbită, la ora 18:31 ora României, lansarea având loc de pe rampa LC40 de la Cape Canaveral. Treapta primară a rachetei *Falcon 9* folosită pentru această misiune s-a aflat la al treilea său zbor și a fost recuperată și de această dată pe vasul /Just Read the Instructions/, din Oceanul Atlantic. A fost cea de-a 100-a lansare reușită pentru SpaceX și aici includem lansările și Falcon 1 și Falcon Heavy dar și lansarea test a capsulei Dragon din ianuarie care s-a soldat cu explozia așteptată a rachetei, ceea ce înseamnă că treapta primară B1060 a efectuat de fapt doar a 99-a lansare /orbitală/ a companiei lui Elon Musk. Falcon 9 are 94 de lansările orbitale reușite din 2010 și până în prezent, singurul eșec al lansatorului având loc în 2015, când, în timpul misiunii CRS-7, racheta s-a dezintegrat, la 139 de secunde după lansare. SpaceX [[https://www.reuters.com/article/spacex-starlink-beta/musks-spacex-pegs-initial-starlink-internet-price-at-99-per-month-email-idUSL1N2HI2Z3][a făcut public]] costul serviciului Starlink, disponibil în anumite zone, pentru câțiva clienți selecționați: abonamentul lunar va costa 99$, iar inițial clientul va plăti alți 499$ pentru antenă și router, conexiunea variind în această perioadă de teste între 50 și 150 Mbps, urmând să crească în viitor.

#+CAPTION: Cea de-a 100-a lansare reușită a companiei SpaceX, o rachetă Falcon 9 care a urcat pe orbită un nou set de 60 de sateliți Starlink (/sursa foto: [[https://www.flickr.com/photos/spacex/50501674637/][SpaceX]])/.
[[/img/falcon9100.jpg]]

---

Duminică, Rusia a urcat pe orbită un nou satelit *Uragan-K* pentru sistemul propriu de geolocalizare GLONASS. Lansarea a avut loc de la cosmodromul militar Plesetsk și a fost efectuată cu o rachetă Soyuz-2.1b, duminică seara la ora 21:08, ora României. Sistemul GLONASS, similar cu cel american GPS, a fost inaugurat în 1982, însă abandonat temporar în anii 90 din cauza situației economice precare a Rusiei. După 2001 însă, Rusia a reluat lansările sateliților dedicați sistemului GLONASS, iar din 2011 sistemul este unul global.

---

Luni la ora 17:19 ora României, China a lansat trei sateliți militari *Yaogan-30* de la centrul spațial Xichang, folosind un lansator *Changzheng-2C*. Din 1975, această rachetă a avut parte de 49 de lansări și dintre acestea doar una singură s-a încheiat cu un eșec. Changzheng-2C este un lansator pentru orbita terestră joasă, derivat din racheta balistică intercontinentală DF-5.

---

Joi, o nouă rachetă *Electron* a lansat 9 sateliți SuperDove, folosiți pentru observații ale suprafeței Pământului de compania Planet, împreună cu un satelit experimental al companiei Canon. Toți sateliții au ajuns pe orbită terestră joasă, heliosincronă, la aproximativ 500 km altitudine. A fost a 14-a lansare a rachetei Electron din Noua Zeelandă, compania Rocket Lab pregătindu-se în această perioadă să inaugureze o nouă rampă în cadrul centrului spațial Wallops al NASA din Statele Unite.

---

NASA [[https://www.nasa.gov/press-release/nasa-s-sofia-discovers-water-on-sunlit-surface-of-moon/][a anunțat luni]], într-o conferință de presă, că a descoperit, pentru prima dată, apă pe partea însorită a Lunii. Era cunoscut faptul că pe Lună se găsește apă în zonele umbrite, iar semnătura spectroscopică a hidrogenului a fost detectată de multă vreme, dar nu se știa dacă este vorba despre apă sau doar compusul hidroxil, format dintr-un atom de oxigen și unul de hidrogen. Acum însă, folosind datele obținute de telescopul SOFIA, instalat la bordul unui avion Boeing 747 special modificat, NASA a confirmat că moleculele de apă sunt prezente în solul lunar, cel puțin în craterul Clavius, într-o concentrație de aproximativ 300 de ml de apă într-un metru cub de sol. Nu este o concentrație foarte mare, pentru că în deșertul Sahara există de 100 de ori mai multă apă decât în craterele selenare, dar sunt vești bune pentru viitoarele echipaje care urmează să continue explorarea suprafeței Lunii. Articolul a fost publicat în revista [[https://www.nature.com/articles/s41550-020-01222-x#_blank][Nature Astronomy]].

---

În această săptămână a fost realizat un pas important spre realizarea stației spațiale lunare *Gateway*: NASA și ESA au semnat o [[https://www.esa.int/Science_Exploration/Human_and_Robotic_Exploration/Positive_signs_for_Europe_as_ESA_goes_forward_to_the_Moon][intenție de colaborare]], prin care ESA promite să producă cel puțin două module de serviciu pentru capsula Orion,  care să genereze oxigen, electricitate, apă și azot pentru astronauții de la bord dar și două module Gateway (I-Hab și ESPRIT). Astfel, cel puțin trei astronauți europeni vor participa la misiunile Artemis. Dar tot în această săptămână am primit și o veste proastă: testul complet al primei trepte al rachetei SLS și al celor patru motoare RS-25 atașate nu va mai avea loc în noiembrie, fiind amânat probabil pentru anul viitor. Testul trebuia să aibă loc în această vara, iar amânarea sa pentru 2021 probabil înseamnă că anul viitor nu vom avea parte de inaugurarea rachetei SLS (misiunea Artemis-1).

#+CAPTION: Reprezentare grafică a viitoarei stații spațiale lunare Gateway, împreună cu capsula Orion andocată /(sursa foto: [[http://www.esa.int/Science_Exploration/Human_and_Robotic_Exploration/Positive_signs_for_Europe_as_ESA_goes_forward_to_the_Moon][ESA]])/
[[/img/gateway.jpg]]

---

Vă spuneam săptămâna trecută că sonda *OSIRIS-REx* a prelevat probe de pe suprafața asteroidului *Bennu*. Se pare însă că sonda a adunat  atât de multe fragmente de sol încât valva care trebuia să închidă cupa de prelevare s-a blocat în poziția “deschis”, iar ulterior o parte din fragmentele prelevate au fost pierdute în spațiu. NASA estimează că a pierdut aproximativ 10 grame de sol, dar vestea bună este că a prelevat cu mult peste cele 60 de grame dorite inițial. Manevra de cântărire a fost anulată pentru a nu pierde și mai multe fragmente, dar se pare că în cupa de prelevare au ajuns între 400 grame și 2 kilograme(!) de fragmente de sol. Echipa de ingineri lucrează acum la [[https://www.nasa.gov/press-release/nasa-s-osiris-rex-spacecraft-goes-for-early-stow-of-asteroid-sample][manevre de împachetate a brațului colector]], pentru a limita pierderea de probe, iar până atunci orice manevră a sondei a fost anulată. Astfel, OSIRIS-REx nu va mai reveni pe orbita lui Bennu și nici nu va mai încerca o altă manevră de prelevare, iar probele vor fi stocate în siguranță în capsula care urmează să ajungă pe Pământ în septembrie 2023.

---

Varianta audio a acestui material poate fi ascultată la [[https://radioromaniacultural.ro/nasa-si-esa-au-semnat-o-intentie-de-colaborare-astfel-cel-putin-trei-astronauti-europeni-vor-participa-la-misiunile-artemis/][Radio România Cultural]].

** Buletin Cosmic nr. 93 :soyuz:ms16:iss:bennu:spacex:starlink:
:PROPERTIES:
:EXPORT_FILE_NAME: 093
:EXPORT_DATE: 2020-10-22
:END:

Joi dimineața, capsula *Soyuz MS-16*, avându-i la bord pe Ivan Vagner, Anatoly Ivanishin și Chris Cassidy, [[https://www.nasa.gov/press-release/nasa-astronaut-chris-cassidy-crewmates-land-safely-back-on-earth][s-a întors pe Pământ]], aducându-i pe cei trei astronauți acasă, după 196 de zile petrecute pe orbită. Pe Stația Spațială Internațională au rămas Sergei Ryzhikov, Sergei Kud-Sverchkov și Kathy Rubins, iar alți patru astronauți, trei americani și un japonez, vor ajunge pe orbită la mijlocul lunii noiembrie, în prima misiune operațională a noii capsule Dragon-2, ce urmează să fie lansată de o rachetă Falcon-9.

Înainte de plecare însă, echipajul a lăsat *Stația Spațială Internațională* într-o [[https://tass.ru/kosmos/9760699?][stare bună]]: scurgerea de aer din interiorul stației, care a fost identificată anul trecut, dar care a devenit mult mai pronunțată în ultima perioadă, a fost oprită, după ce a fost identificată zona prin care aerul părăsea stația spațială, iar generatorul de oxigen din modulul Zvezda a fost și el reparat, după câteva zile în care a fost inactiv. Aceste defecțiuni sunt frecvente la bord, dar sistemele redundante asigură siguranța echipajului în aceste situații.

---

În noaptea de miercuri spre joi, sonda americană *OSIRIS-REx* [[https://www.nasa.gov/feature/goddard/2020/osiris-rex-tags-surface-of-asteroid-bennu/][a atins suprafața asteroidului]] *Bennu*. Nu știm deocamdată câte grame de sol a adunat sonda de pe asteroidul aflat la 321 de milioane de km de Pământ, dar rezervele de combustibil îi mai permit încă alte două tentative de prelevare, dacă se constantă că sunt colectate mai puțin de 60 de grame de sol. Se pare că operațiunea de eșantionare a fost una reușită, din estimările inginerilor NASA. Din materialul colectat, 4% va fi trimis agenției spațiale canadiene și 0.5% agenției spațiale japoneze, restul rămânând în posesia agenției spațiale americane. Sonda a fost lansată în 2016 și în 2023 urmează să aducă pe Pământ probele colectate. Între timp, au mai rămas [[https://twitter.com/haya2e_jaxa/status/1319239061177970688][45 de zile]] până când sonda japoneză Hayabusa2 va survola planeta noastră și se va despărți de capsula ce conține eșantioane din asteroidul Ryugu, investigat între iunie 2018 și noiembrie 2019.

#+CAPTION: Momentul în care sonda OSIRIS-REx atinge suprafața asteroidului Bennu, aflat la peste 321 milioane km de Pământ (sursa foto: [[https://www.nasa.gov/feature/goddard/2020/osiris-rex-tags-surface-of-asteroid-bennu/][NASA]]).
[[/img/osirisrex.gif]]

---

Duminică, 18 octombrie, *SpaceX* [[https://www.spacex.com/updates/starlink-mission-10-18-2020/index.html][a lansat alți 80 de sateliți Starlink pe orbită]], folosind, ca de obicei, o rachetă Falcon-9. A fost al 6-lea zbor pentru treapta primară B1051 iar cele două jumătăți ale conului care protejează sateliții până la ieșirea din atmosferă, au mai fost deja folosite de două ori până acum. Aceste jumătăți costă aproximativ 6 milioane de dolari, astfel încât recuperarea lor reduce semnificativ costurile lansării rachetei Falcon 9. Acestea au fost recuperate și cu această ocazie, însă unul dintre vasele folosite pentru această manevră a fost ușor avariat duminică, după ce plasa care a prins una dintre jumătăți s-a rupt.

Până în prezent, au fost lansați [[https://planet4589.org/space/stats/megacon/starbad.html][835 de sateliți Starlink]], din care probabil 761 sunt funcționali: 52 au fost deorbitați, 2 au reintrat necontrolat în atmosferă și 20 sunt în continuare pe orbită dar nu par să fie funcționali.

---

În 2020 au avut loc până astăzi 81 de tentative de lansări orbitale, din care 8 eșecuri (4 pentru China, 3, pentru SUA și 1 pentru Iran). Cu 27 de lansări, Statele Unite conduc acest clasament, iar China se află pe un apropiat loc 2, cu doar 26 de lansări. Pe locul trei, însă la mare distanță, se află Rusia, cu 11 lansări, urmată de Europa (4), Japonia (3) și Iran și Israel, câte o lansare.

---

Varianta audio a acestui material poate fi ascultată la [[https://radioromaniacultural.ro/sonda-osiris-rex-a-atins-suprafata-asteroidului-bennu-aflat-la-321-de-milioane-de-km-de-pamant/][Radio Romania Cultural]].

** Buletin Cosmic nr. 92 :newshepard:soyuz:ms17:sls:artemis:uscv1:
:PROPERTIES:
:EXPORT_FILE_NAME: 092
:EXPORT_DATE: 2020-10-14
:END:

*Blue Origin* a efectuat marți, 13 octombrie, [[https://www.blueorigin.com/news/new-shepard-mission-ns-13-launch-updates][un nou test al vehiculului și capsulei New Shepard]]. A fost vorba ca și până acum de un zbor suborbital, primul din acest an și al 13-lea, zbor în care, printre experimentele obișnuite, a fost testat un sistem de aselenizare al viitorului lander pe care Blue Origin îl construiește pentre programul Artemis al NASA. A fost al 7-lea zbor consecutiv pentru vehiculul *New Shepard*, care după ce a atins limita spațiului cosmic, a revenit controlat pe o rampă aflat la peste 3 km de rampa de lansare. Blue Origin nu a precizat când vor începe zborurile spațiale cu echipaj la bordul capsulei, dar a confirmat că mai are nevoie de câteva teste înainte ca primii turiști să urce la bord.

---

Miercuri dimineață, la ora 08:45, [[https://blogs.nasa.gov/spacestation/2020/10/14/expedition-64-crew-docks-to-station-to-begin-six-month-mission/][o rachetă Soyuz-2.1a]] a lansat de la Baikonur capsula *Soyuz MS-17* spre *Stația Spațială Internațională*. La bord s-au aflat trei astronauți: Sergei Ryzhikov (RSA), Sergei Kud-Sverchkov (RSA) și Kate Rubins (NASA), care chiar în ziua lansării a împlinit 42 de ani. Ea va fi, cel puțin pentru o perioadă de timp, ultimul astronaut american lansat de o capsulă Soyuz; contractul dintre NASA și Roscosmos s-a încheiat și nu a mai fost actualizat, ca urmare a zborurile cu echipaj ce urmează să fie derulate de SpaceX și Boeing, deși în viitor este posibil ca americani să zboare cu Soyuz și ruși cu capsule americane, într-un program de tip barter. Sergey Kud-Sverchkov s-a născut chiar în Baikonur, fiind unul dintre puținii astronauți (poate singurul?) care a fost lansat spre orbită chiar din orașul său natal. În același timp, capsula Soyuz MS-17 a stabilit un record: timpul dintre lansare și andocarea la ISS a fost de doar 3 ore și 3 minute (adică 2 orbite ale Pământului), procedură exersată în trecut de navele Progress și de acum disponibilă și pentru zborurile cu echipaj. În prezent, echipajul de la bordul ISS este compus din 6 astronauți, însă Anatoli Ivanishin, Ivan Vagner și Cris Cassidy urmează să revină pe Pământ săptămâna viitoare, cu capsula Soyuz MS-16.

#+CAPTION: Capsula Soyuz MS-17 apropiindu-se de Stația Spațială Internațională pentru andocarea la portul Rassvet. /Sursă foto: [[https://twitter.com/ivan_mks63/status/1316317101125230592][Ivan Vagner]]/
[[/img/soyuzms17.jpg]]

---

Următorul echipaj care va ajunge pe orbită va fi cel din cadrul misiuni *USCV-1* în primul zbor operațional al capsulei *Dragon*. Victor Glover, Mike Hopkins, Shannon Walker și Soichi Noguchi vor decola [[https://blogs.nasa.gov/commercialcrew/2020/10/10/nasa-spacex-crew-1-launch-update/][la mijlocul lunii noiembrie]] și vor rămâne la bordul Stației Spațiale Internaționale pentru o perioadă de 6 luni. Programată inițial pentru 30 octombrie, lansarea capsulei Dragon (botezată /Resilience/) a fost amânată două săptămâni pentru ca *SpaceX* să poată investiga o problemă apărută în timpul pregătorilor pentru lansarea unei alte rachete Falcon 9, care trebuia să lanseze un satelit GPS. La câteva săptămâni după lansarea astronauților, SpaceX va lansa o nouă capsulă Dragon, de această dată plină cu provizii și experimente științifice, aceasta fiind prima dată când compania lui Elon Musk folosește noua generație a capsulei Dragon pentru un zbor cargo. 

---

SLS sau /Space Launch System/ se pregătește pentru o serie de două teste vitale pentru viitorul rachetei și al programului Artemis. Prima treaptă care urmează să zboare în 2021 în misiunea Artemis-1 se află în aceste zile la centrul Stennis din Mississippi și NASA a anunțat că în 30 octombrie va avea loc o simulare a numărătorii inverse, în care se vor testa toate subsistemele rachetei, inclusiv umplerea cu combustibil, pentru prima dată, a rezervoarelor principale. Dacă totul decurge bine, două săptămâni mai târziu este programată testarea celor 4 motoare RS-25 cu care este echipată prima treaptă a rachetei, ceea ce presupune pornirea și funcționarea lor pentru 8 minute, atât cât va dura zborul primei trepte după lansare, înainte de separarea de treapta secundară. Racheta urmează să fie apoi transportată în Florida, la Kennedy Space Center, unde o așteaptă deja cele două boostere auxialiare cu combustibil solid, treapta secundară, capsula Orion și modulul de serviciu european. Tot ansablul va fi pregătit pentru lansarea din noiembrie anul viitor, care va înscrie capsula Orion pe o traiectorie în jurul Lunii, într-un prim pas spre aselenizarea din 2024.

---

Duminică, 11 octombrie, o rachetă Changzheng-3B a lansat satelitul Gaofen-13 de la centrul spațial Xichang. Lansarea a avut loc la ora 19:57 ora României și satelitul a fost trimis pe orbită geostaționară, existând zvonuri care spun că acesta ar fi unul cu dublu rol, civil și militar. A fost a 70-a lansare a unei rachete Changzheng-3B din februarie 1996, rachetă care a suferit de atunci doar 2 eșecuri.

---

Varianta audio a acestui material poate fi ascultată la [[https://radioromaniacultural.ro/buletin-cosmic-nr-92/][Radio România Cultural]].

** Buletin Cosmic nr. 91 :antares:cygnus:ng14:spacex:falcon9:starlink:amur:boeing:cst100:
:PROPERTIES:
:EXPORT_FILE_NAME: 091
:EXPORT_DATE: 2020-10-07
:END:

O rachetă *Antares 230+* a lansat sâmbătă capsula *Cygnus NG-14*, de pe rampa LC-0A de la centrul spațial Wallops al NASA din Virginia. Astfel, 3519 kg de provizii și echipamente au ajuns la bordul Stației Spațiale Internaționale, inclusiv o nouă toaletă pentru echipaj. Capsula Cygnus a ajuns în apropierea stației spațiale luni,iar brațul robotic al stației a capturat-o și a atașat-o modulului Unity, pentru că Cygnus nu are posibilitatea de andocare automată cu ISS. Nortrop Grumann, compania care produce și lansează capsulele Cygnus a dedicat această misiune unei astronaute prezente în ultimul zbor al navetei Columbia, de origine indiană, Kalpana Chawla.

---

Marți, o rachetă *Falcon 9* lansat încă 60 de sateliți *Starlink* pe orbită terestră joasă. Înainte de această lansare, în spațiu existau deja 715 sateliți Starlink, din care 649 funcționali, 21 au probleme tehnice iar 43 au revenit distructiv prin atmosferă (41 dintre aceștia în urma unor manevre controlate de SpaceX, 2 au fost deorbitați natural). Prima treaptă a rachetei folosite pentru lansare s-a aflat la cel de-al treilea zbor și, după separarea de treapta secundă, aceasta a fost din nou recueprată pe barja /Of Course I Still Love You/ din Atlantic. Una dintre cele două jumătăți ale conului protector a fost și el capturat din zbor de vasul Ms. Tee, jumătate care a mai fost folosită în alte două misiuni în trecut. Conul protector al încărcăturii în timpul lansării costă aproximativ 7 milioane de dolari, astfel încât recuperarea și refolosirea sa poate reduce semnificativ costul unei lansări.

#+CAPTION: Lansarea rachetei Falcon 9 (cu treapta primară B1058 aflată la al treilea zbor) pentru plansarea unui nou lot de sateliți Starlink pe orbită (Sursa foto: [[https://www.flickr.com/photos/spacex/50428050591/][SpaceX]])
[[/img/starlink12.jpg]]

---

Rusia a anunțat că pregătește, în sfârșit, un răspuns pentru dominația SpaceX pe piața lansărilor orbitale: proiectul *Amur*. Este vorba despre o rachetă ce urmează să fie reutilizabilă, derivată din proiectele existente Soyuz-5 și Soyuz-7, va avea două trepte, ambele propulsate cu metan, prima treaptă fiind dotată cu 5 motoare RD-0169A. Va putea plasa pe orbită joasă 10.5 tone dacă se recuperează prima treaptă (față de 8.5 tone ale actualei rachete Soyuz-2) și 12.5 dacă aceasta va fi de unică folosință. O lansare ar urma să coste 22 milioane dolari, față de 80 milioane, cât costă în prezent o lansare Soyuz-2  sau față de 60 de milioane cât costă o lansare Falcon 9. Amur va fi lansată de la noul cosmodrom Vostchny și va conține jumătate din numărul de piese care se regăsește astăzi în Soyuz-2. Zborul inaugural va avea loc în 2026. Cel puțin așa promite agenția spațială rusă.

---

Pentru prima dată, *SpaceX* a primit un contract din partea armatei SUA pentru a construi (și lansa) o serie de sateliți ce urmează să fie folosiți în cadrul unui sistem de detecție a rachetelor balistice și hipersonice; ar fi vorba despre o constelație de 30 de sateliți, al căror design va fi bazat pe cel al sateliților Starlink. SpaceX devine astfel și constructor de sateliți, nu doar o companie care lansează sateliți, iar dacă va putea folosi linia de asamblare a sateliților Starlink, asta înseamnă deja un uriaș avantaj pentru firma lui Elon Musk și noi surse de venit pentru viitoarele proiecte.

---

NRO, agenția guvernamentală responsabilă cu sateliții americani de spionaj, a anunțat că până la sfârșitul lunii va lansa un satelit folosind o rachetă *Falcon 9*, o lansare despre care nu se știa până acum în spațiul public. Zvonurile spun că ar fi vorba despre un satelit care să-l înlocuiască pe cel pierdut în misiunea Zuma din ianuarie 2018, când se pare că lansarea a decurs bine, dar separarea de treapta secundară nu ar fi avut loc corespunzător, din motive externe de SpaceX. NRO nu a confirmat că satelitul denumit USA-280 (Zuma) ar face parte din portofoliul lor, dar și atunci lansarea acestuia a fost anunțată cu doar câteva săptămâni înainte ca ea să aibă loc. Dacă acest lucru va avea loc în această lună ar fi a treia misiune NRO planificată până la finalul lunii octombrie, după NROL-44 care așteaptă să fie lansată de racheta Delta IV Heavy și NROL-101, programată pentru a fi lansată tot din Florida de o rachetă Atlas V.

---

Chris Ferguson, fost astronaut NASA, a anunțat că se retrage din misiunea test a capsulei *CST-100* programată pentru anul viitor. Ferguson, în vârstă de 59 de ani, a fost comandantul misiunii STS-135, ultimul zbor al navetei Atlantis și ultima misiune a unei navete spațiale americane. Acesta a declarat că dorește să dedice mai mult timp familiei și va fi înlocuit de Boeing cu Barry Wilmore, un alt fost astronaut experimentat al NASA. Capsula CST-100 a companiei *Boeing* urmează să refacă în acest an testul fără echipaj, după misiunea eșuată de anul trecut, când capsula nu a ajuns pe orbita corectă din cauza unor probleme software. Abia după acest nou test NASA va permite companiei Boeing să înceapă zborurile cu echipaj spre Stația Spațiale Internațională. Între timp, SpaceX se pregătește pentru al doilea zbor cu echipaj spre ISS, lansarea noii capsule Dragon fiind programată pentru finalul acestei luni. Retragerea lui Ferguson este a doua din echipajul misiunii inaugurale, după ce anul trecut Eric Boe s-a retras din motive medicale.

---

Varianta audio a acestui material poate fi ascultată la [[https://radioromaniacultural.ro/buletin-cosmic-nr-91/][Radio România Cultural]].

** Buletin Cosmic nr. 90 :venus:marte:spacex:dragon:iss:
:PROPERTIES:
:EXPORT_FILE_NAME: 090
:EXPORT_DATE: 2020-09-30
:END:

O echipă de cercetători americani și europeni a săpat în arhivele misiunii americane Pioneer-13, care în 1978 a survolat planeta Venus, și [[https://arxiv.org/abs/2009.12758][a găsit printre datele înregistrate de sondă]] dovezi care confirmă prezența fosfinei în atmosfera planetei vecine. Este prima verificare independentă a rezultatelor comunicate la mijlocul lunii septembrie de o echipă de cercetători britanici, care au folosit telescoape terestre pentru a căuta această moleculă în norii venusieni, moleculă despre care nu cunoaștem încă un alt mod de formare pe Venus altul decât ca rezultat al proceselor metabolice.  

---

Nici cercetătorii care studiază planeta Marte nu s-au lăsat însă mai prejos în aceste zile. În 2018, datele furnizate de sonda europeană Mars Express [[https://www.nature.com/articles/d41586-018-05795-6][sugerau prezența unui lac (cu apă lichidă)]] ascuns sub suprafața planetei Marte. În urmă cu câteva zile [[https://www.nature.com/articles/s41550-020-1200-6][au mai fost descoperite alte trei lacuri subterane]], în vecinătatea celui descoperit în 2018, toate conținând apă sărată, ceea ce ar explica prezența apei lichide în condițiile de temperatură și presiune existente în peșterile marțiene. Lacurile ar putea găzdui și ele forme de viață sau urme ale formelor de viață care ar fi putut exista în trecutul geologic al planetei Marte, dar pot fi și resurse pentru o viitoare colonie marțiană. Deși, una dintre probleme este că aceste lacuri se află la o adâncime de 1.5 km de polul sud marțian, ceea ce le face greu accesibile, atât pentru o viitoare sondă, cât și pentru un eventual echipaj trimis să le investigheze. 

---

Dacă în septembrie 2019, când a fost identificată prima dată, pierderea de aer de la bordul Stației Spațiale Internaționale era de doar 270 grame de aer pe zi, și considerată atunci nesemnificativă, sursa acesteia a rămas neidentificată până în această săptămână și cantitatea de aer pe care ISS o pierde a crescut în aceste zile la 1.4 kilograme de aer/zi. Se pare că sursa scurgerii este situată undeva în modulul rusesc Zvezda, iar acum echipajul încearcă să o identifice mai precis și să ulterior să o oprească.  NASA și Roscosmos a precizat că echipajul se află în afara oricărui pericol, stația având rezerve de aer suficiente pentru a face față acestei scurgeri, dacă ea va continua. O misiune de aprovizionare cu o capsulă Cygnus este programată să decoleze spre ISS în următoarele zile. 

---

Italia a semnat recent [[https://www.nasa.gov/press/2013/june/nasa-and-italian-space-agency-sign-agreement-on-exploration-of-mercury/][un memorandum]] cu NASA, separat de colaborarea dintre Agenția Spațiale Europeană (al cărui membru este) și se pare că va contribui cu 1 miliard de euro la programul Artemis, prin care NASA dorește să revină pe Lună cu un echipaj, în 2024. Asta probabil înseamnă că unul dintre cei doi astronauți italieni cu experiență, Sam Cristoforetti sau Luca Parmitano, vor fi la bordul unei capsule Orion în următorii ani, fie într-un zbor în jurul Lunii (misiunea Artemis II) sau, de ce nu, poate un european va fi membru al echipajului Artemis III. Până la urmă, modulul de serviciu atașat capsulei Orion este dezvoltat și asamblat de Agenția Spațială Europeană. 

---

NASA și SpaceX se pregătesc să lanseze, la sfârșitul lunii octombrie, a doua capsulă Dragon cu echipaj și prima misiune operațională de acest fel, după ce zborul din luna mai a fost considerat un test. De această dată capsula Dragon, botezată Resilience, va găzdui 4 astronauți: Michael Hopkins, Victor Glover, Shannon Walker și Soichi Noguchi, ultimul fiind un reprezentant al agenției spațiale japoneze. Capsula și echipajul urmează să rămână pe orbită timp de 6 luni, iar la câteva săptămâni după lansare, SpaceX va trmite o nouă capsulă Dragon, de această dată doar cu provizii, fiind pentru prima dată când compania lui Elon Musk folosește o capsulă Dragon de nouă generație pentru aprovizionarea stației spațiale. Acest lucru înseamnă că pentru o bună perioadă de timp, la ISS vor fi andocate simultan două capsule Dragon. SpaceX plănuiește 7 misiuni Dragon în următoarele 14 luni, 3 cu echipaj și 4 cargo. 

#+CAPTION: Capsula Dragon 2, carianta cargo, care urmează să fie folosită începând din acest an pentru aprovizionarea Stației Spațiale Internaționale.
[[/img/dragon2cargo.jpg]]

---

Varianta audio a acestui material poate fi ascultată la [[https://radioromaniacultural.ro/buletin-cosmic-40/][Radio România Cultural]].

** Buletin Cosmic nr. 89 :artemis:nasa:venus:cz4b:
:PROPERTIES:
:EXPORT_FILE_NAME: 089
:EXPORT_DATE: 2020-09-23
:END:

NASA a făcut public în această săptămână [[https://www.nasa.gov/press-release/nasa-publishes-artemis-plan-to-land-first-woman-next-man-on-moon-in-2024/][un raport]] în care detaliază pas cu pas prima fază a programului Artemis, în urma căruia un echipaj de astronauți urmează să ajungă pe Lună în 2024.  Însă pentru ca acest lucru să se întâmple, NASA are nevoie până atunci de 28 de miliarde de dolari de la Congresul SUA, iar până în martie 2021 are nevoie de 3.2 miliarde de dolari pentru finanțarea companiilor SpaceX, Dynetics și Blue Origin, care dezvoltă în prezent vehiculele cu care echipajul Artemis-3 urmează să ajungă pe suprafața Lunii, deși se pare că va primi doar 600 de milioane de dolari pentru această etapă, suma insuficientă pentru a păstra programul pe actuala sa traiectorie.

Planul propus recent de NASA pentru întoarcerea pe Lună din 2024 arată în felul următor începe cu un prim test al rachetei SLS și al capsulei Orion în 2021, când misiunea Artemis I va da un ocol Lunii, similar cu misiunea Apollo 8, dar fără echipaj la bord. A doua misiunea, Artemis II va zbura în 2023, cu echipaj, și va petrece 10 zile în spațiu, tot într-un ocol dat Lunii. Artemis III va aseleniza în 2024 și echipajul va petrece 7 zile pe suprafața Lunii. Din 2021 și până în 2024, NASA va lansa câte 2 misiuni robotice spre Lună, folosind rachete ale companiilor partenere (SpaceX, ULA), parte a unui program paralel prin care se va studia în amănunt zona în care urmează să ajungă echipajul în 2024.

Soarta stației spațiale lunare Gateway nu este clară în acest moment: probabil primul element al viitoarei stații spațiale va fi lansat în 2023, ceea ce înseamnă că Gateway nu va fi folosită pentru misiunea Artemis III din 2024. În ciuda unor comentarii vagi din ultimele zile ale lui Jim Bridenstine, Artemis III se va îndrepta spre Polul Sud lunar, administratorul NASA precizând că nu sunt luate în considerare alte ținte pentru aselenizarea din 2024. Nu a fost luată o decizie cu privire la numele astronauților care vor păși pe Lună în 2024, dar NASA va comunica în viitorul apropiat numele celor selectați pentru a participa la misiunile Artemis.

Cele 28 de miliarde de dolari pe care NASA le cere Congresului SUA pentru a se întoarce pe Lună în 2024 se adaugă celor 40 de miliarde cheltuite deja pentru racheta SLS (19 miliarde) și capsula Orion (21 miliarde), ceea ce înseamnă că, cel puțin deocamdată, costul aselenizării cu echipaj ajunge la peste 70 miliarde de dolari (SLS și Orion vor continua să consume bani până în 2024). Pare foarte mult, mai ales dacă ținem cont de prețurile exagerat de mari ale rachetei SLS și ale capsulei Orion, dar dacă punem lucrurile în perspectivă, suma este semnificativ mai mică decât costul programului Apollo, care, ajustat la nivelul din 2020, ar însemna aproximativ 160 de miliarde de dolari.

#+CAPTION: Răsăritul Pământului de sub orizontul lunar, suprins de echipajul misiunii Apollo 8, care în 1968 a dat un ocol Lunii, într-un test premergător aselenizării care urma să aibă loc câteva luni mai târziu (sursa foto: [[https://www.nasa.gov/image-feature/apollo-8-earthrise][NASA]])
[[/img/earthrise.jpg]]


---

În urma anunțului descoperirii fosfinei în atmosfera Venusiană, mai multe misiuni spre Venus încep să prindă contur, dar va dura câțiva ani până când prima dintre aceste misiuni va decola spre planeta vecină. Avem însă o sondă aflată deja în spațiu, care chiar în aceste zile se îndreaptă, nu întâmplător, spre Venus! Mai țineți minte misiunea Bepi-Colombo, care se îndreaptă spre Mercur, lansată în 2018? Ei bine, în mai puțin de o lună, [[https://www.forbes.com/sites/jonathanocallaghan/2020/09/16/in-a-complete-fluke-a-european-spacecraft-is-about-to-fly-past-venus--and-could-look-for-signs-of-life/][în 15 octombrie, sonda va survola planeta Venus]], pentru o ajustare a traiectoriei. Asta înseamnă că instrumentul de la bord, denumit MERTIS (MErcury Radiometer and Thermal Infrared Spectrometer) și destinat studierii suprafeței planetei Mercur, va putea fi îndreptat spre Venus, pentru a confirma prezența moleculelor de fosfină din atmosfera planetei!

Nu știm încă dacă precizia instrumentului este însă suficientă pentru detectarea fosfinei, dar echipa de cercetători europeni va mai avea o ocazie să facă acest lucru în 10 august 2021, în timpul celui de-al doilea survol al lui Venus. Dacă în octombrie sonda Bepi-Colombo se va apropia la 10000 km de Venus, în august anul viitor survolul va duce sonda la doar 550 km de atmosfera venusiană, o oportunitate mult mai bună pentru analize mai precise.

---

Doar o singură lansare orbitală a avut loc în ultima săptămână: o rachetă Changzheng-4B a plasat pe orbită satelitul Haiyang-2C destinat observațiilor oceanice. Lansarea a avut loc de la centrul spațial Jiuquan și a fost a 28-a lansare orbitală a Chinei în acest an, devansând astfel Statele Unite, care au doar 27 de lansări orbitale. China conduce și în clasamentul lansărilor eșuate, 4, față de 3 rachete americane care nu au ajuns pe orbită în acest an. Statele Unite au șansa să treacă din nou pe prima poziție a clasamentului dacă cele două lansări programate pentru acest sfârșit de săptămână vor avea loc: lansarea rachetei Delta IV Heavy cu satelitul de spionaj NROL-44 și o rachetă Falcon 9 cu nou set de sateliți Starlink, ambele lansări fiind programate să aibă loc din Florida. Prima treaptă a rachetei Changzheng-4B a fost dotată cu patru aripioare manevrabile, asemănătoare cu cele ale rachetei Falcon 9, dar care nu sunt folosite pentru aterizarea primeri trepte ci pentru un mai bun control în timpul revenirii prin atmosferă a acesteia și pentru evitarea prăbușirii deasupra zonelor populate, una dintre aceste aripioare fiind recuperate dintr-o lansare anterioară.

---

Varianta audio a acestui material poate fi ascultată la [[https://radioromaniacultural.ro/buletin-cosmic-nr-89/][Radio România Cultural]].

** Buletin Cosmic nr. 88 :venus:astra:kuaizhou:cz11:
:PROPERTIES:
:EXPORT_FILE_NAME: 088
:EXPORT_DATE: 2020-09-17
:END:

*** Posibile urme de viață în atmosfera lui Venus

O echipă de cercetători britanici și americani a descoperit în straturile atmosferei lui *Venus* un gaz denumit fosfină, gaz care aici pe Pământ este produs fie de industria chimică, fie de metabolismul organismelor vii. Până în prezent, nu se cunoaște un alt mecanism care să producă fosfină, cel puțin nu în condițiile existente pe Venus (Jupiter ar putea conține fosfină, datorită presiunii atmosferice mult mai ridicate, dar nici o planetă telurică nu ar putea forma fosfină prin procese abiotice), ceea ce înseamnă că singura explicație rămasă este că acest gaz provine de la microorganisme care trăiesc pe Venus. Deși condițiile de pe suprafața planetei sunt improprii vieții așa cum o cunoaștem noi, existența vieții în atmosfera planetei a fost una dintre ipotezele luate în calcul în căutarea vieții dincolo de Pământ. Sunt necesare noi date, noi observații și probabil noi misiuni spre Venus care să confirme această descoperire și să investigheze ce se întâmplă de fapt în atmosfera planetei vecine, dar articolul publicat în [Nature Astronomy](https://www.nature.com/articles/s41550-020-1174-4) în această săptămână este probabil cel mai important pas pe care l-am făcut până acum în confirmarea existenței vieții pe alte planete.

Din păcate Venus a fost neglijată în ultimii ani, iar o misiune de amploare a unei agenții spațiale naționale spre planeta vecină nu va avea loc mai devreme de 10 ani (misiunea VERITAS a JPL nu va fi lansată mai devreme de 2026, iar misiunea rusă VENERA-D probabil cândva în jurul anului 2030), însă este posibil să vedem sonde de mici dimensiuni, trimise spre Venus de către companii private. Peter Beck, directorul companiei Rocket Lab, cea care dezvoltă racheta de calibru ușor Electron, și-a manifestat încă de la începutul acestui an [interesul pentru o misiune spre Venus](https://youtu.be/SjuxmH7eWHc) folosind o sondă derivată din sateliții Photon, produși de aceeași companie și testați deja pe orbită în cea mai recentă misiune a rachetei, misiune care a avut loc la finalul lunii august. Așadar, Venus de așteaptă și se pare că este plină de surprize pentru că și dacă nu găzduiește viață, cu siguranță vom afla lucruri interesante despre atmosfera sa.

*** Două lansări orbitale eșuate, la câteva ore distanță

Sâmbătă, într-un interval de câteva ore, două rachete au avut lansări eșuate. Prima data, racheta companiei Astra (*Rocket 3.1*) [nu a reușit lansarea să inaugurală](https://astra.com/blog/we-have-lift-off/), programată pentru ora 06:19 ora României, după o defecțiune a primei trepte, la 15 secunde după desprinderea de rampa de pe insula Kodiak, Alaska. Proiectul Rocket 3.1 al companiei Astra a fost parte a unei competiții organizate de agenția DARPA pentru lansatoare ușoare, dar amânarea frecventă a lansării inaugurale a făcut ca Astra să rateze premiul din finala competiției. Compania a precizat că va continua dezvoltarea rachetei și după lansarea eșuată de sâmbătă, pentru că problema care a dus la pierderea rachetei poate fi remediată printr-un update al softului acesteia.

Al doilea eșec a avut loc în China la ora 08:02 ora României, unde o rachetă [Kuaizhou-1A nu a reușit să plaseze pe orbită satelitul de observații Jilin-1 Gaofen-02C](http://www.xinhuanet.com/english/2020-09/12/c_139363535.htm). Lansarea a avut loc de pe rampa SLS-2 din Jiuquan. Cele două eșecuri de sâmbătă urcă la 8 numărul lansărilor eșuate din 2020, cifră care nu a mai fost atinsă din 1982.

*** A doua lansare chinezească de pe o barjă

Marți, la trei zile după eșecul rachetei Kuaizhou-1A, China a lansat o rachetă *Changzheng-11*, care a plasat pe orbită nouă sateliți. Aceasta a fost a doua lansare orbitală a Chinei de pe o barjă maritimă, denumită Debo-3, după zborul inaugural din iunie 2019 (lansarea din 2019 a avut loc de pe o altă barjă, denumită Tairui). Changzheng-11 este o rachetă de calibru ușor, cu combustibil solid, în patru trepte, care a efectuat până acum 9 zboruri orbitale, toate încheiate cu succes.


Varianta audio a acestui material poate fi ascultată la [[https://radioromaniacultural.ro/buletin-cosmic-nr-88/][Radio România Cultural]].

** Buletin Cosmic nr. 87 :spacex:starlink:electron:vega:china:usaf:
:PROPERTIES:
:EXPORT_FILE_NAME: 087
:EXPORT_DATE: 2020-09-10
:END:

*** SpaceX și Starlink

În această vară, *SpaceX* a ajuns la cea de-a 100-a lansare orbitală a unei rachete din familia Falcon. A fost vorba, evident, de o rachetă Falcon 9, care a plasat pe orbită alți 60 de sateliți *Starlink*. Până în prezent, SpaceX a lansat 715 sateliți Starlink, din care 20 au fost deorbitați activ, 1 deorbitat natural (în urma unei defecțiuni) și 16 care par să nu fie manevrabili (nu și-au modificat orbita după lansare). În urmă cu câteva zile, Elon Musk a făcut publice câteva detalii tehnice cu privire la viitorul serviciu Starlink: astfel, viteza de descărcare va depăși în viitor 100 Mbps, suficientă pentru a vedea 2-3 filme în format 4K simultan, iar cei care au testat serviciul până acum au avut parte de viteze cuprinse între 11-60 Mbps, cu o latență între 31-94 ms.

Și tot în această vară, SpaceX a reușit o plasare pe orbită polară a unui satelit lansat din Florida (lansarea precedentă, Starlink, a fost cea de-a 100 lansare a unei rachete Falcon, dar lansarea SAOCOM-1B a fost cea de-a 100 lansare orbitală, pentru că testul Dragon din ianuarie nu a fost unul orbital, deși a implicat lansarea unei rachete Falcon-9), lucru care ultima dată s-a întâmplat în 1969. Însă atunci, treapta primară a rachetei a căzut în Cuba și a cauzat unele probleme ce au dus la interzicerea acestor traiectorii pentru aproape 50 de ani. Însă acum treapta primară Falcon 9 a revenit la sol după lansarea satelitului argentinian SAOCOM-1B, iar treapta superioară era, la momentul trecerii sale peste zone populate, la o altitudine mult prea mare pentru ca o dezintegrare neprevăzută să creeze probleme la sol.

*** Electron și Vega

Si tot în această vară, am mai avut parte de un record doborât: cele două lansări de ale rachetelor de calibru ușor *Electron* și *Vega* (ambele rachete au revenit pe rampele de lansare după câte un eșec) de joi, 3 septembrie, au stabilit un nou record pentru cel mai mare număr de sateliți lansați într-un interval de 24 de ore: 113.

Recordul privind cel mai mare număr de sateliți lansați de o singură rachetă îi aparține în continuare rachetei indiene PSLV, care în cadrul misiunii C-37 din 15 februarie 2017 a lansat 104 sateliți pe orbită heliosincronă.

*** Avionul spațial chinezesc

China a devenit al treilea stat care a reușit să lanseze un vehicul cu aripi, reutilizabil, pe orbită. Avionul spațial chinezesc este, cel mai probabil, asemănător cu cele două vehicule X-37B americane, prea mic pentru a transporta un echipaj la bord, dar versatil, reutilizabil și probabil o platformă pentru experimente desfășurate în spațiu. Nu se cunosc detalii despre avionul spațial și nici performanțele acestuia, știm doar că lansarea a avut loc vineri, 4 septembrie, și că pentru a transporta avionul pe orbită a fost folosită o rachetă Changzheng-2F (modelul este folosit de obicei pentru lansări cu echipaj sau peste teste ale capsulelor Shenzhou și Tiangong, dar cu un con protector special pentru această misiune). Avionul spațial a ajuns pe o orbită 338x348 km și după două zile petrecute în spațiu, a revenit la sol, în apropierea unei baze militare chinezești, nu înainte de a lansa un mic satelit despre care, din nou, nu au fost oferite detalii.

## Delta IV Heavy --NROL-44

Secvența lansării *Delta IV Heavy* de sâmbătă, 29 august, a fost întreruptă cu 3 secunde înainte se aprinderea motoarelor RS-68A. Problema pare să fie legată de un echipament de la sol, racheta și satelitul de spionaj de la bord fiind într-o state bună. Având în vedere că anularea s-a produs atât de aproape de momentul lansării, pregătirea rampei pentru o nouă tentativă durează cel puțin o săptămână iar o decizie cu privire la o nouă dată pentru lansare urmează să fie luată în următoarele zile.

*** Contract de la USAF

*United Launch Alliance* (ULA) și *SpaceX* sunt câștigătoarele celei de-a doua faze a competiției inițiate de Forțele Aeriene (USAF) pentru asigurarea de lansatoare contractate între 2020 și 2024 (primele lansări urmând să aibă loc în 2022). Astfel, ULA va executa 60% dintre lansările necesare pentru USAF după 2022, iar SpaceX 40%, fără a fi specificat un număr fix de lansări, ceea ce înseamnă contracte finale de miliarde de dolari pentru cele două companii (sunt estimate un număr de 32-34 de lansări).

Au fost anunțate deja trei contracte pentru lansări în 2022: două lansări contractate cu ULA pentru 337 milioane de dolari (USSF-51 și USSF-106) și 316 milioane de dolari pentru SpaceX (USSF-67), fără detalii despre sateliți, însă suma uriașă primită de SpaceX probabil implică o rachetă Falcon Heavy cu un con protector mai generos și probabil modificări ale modului în care satelitul este montat la bordul rachetei. ULA va folosi viitorul lansator Vulcan pentru derularea acestor contacte, în timp ce SpaceX va utiliza Falcon-9 și Falcon Heavy.

Din păcate asta înseamnă că *Northrop Grumann* și *Blue Origin* nu vor primi fonduri pentru rachetele OmegA și respectiv New Glenn, deși cele două companii au fost finanțate în prima fază a competiției. Însă cele două companii vor beneficia însă de aceste contracte indirect, pentru că cei care vor fabrica motoarele BE-4 necesare pentru rachetele Vulcan sunt Blue Origin, iar boosterele suplimemntare pentru Vulcan sunt construite de Nortrop Grumann. Este foarte posibil ca Jeff Bezos să continue finanțarea rachetei New Glenn din fonduri proprii (Bezos a vândut recent acțiuni Amazon în valoare de 3 miliarde de dolari pentru a continua finanțarea Blue Origin), însă viitorul rachetei OmegA rămâne incert, aceasta fiind dezvoltată aproape exclusiv pentru contracte cu USAF/USSF, deși Northrop Grumann nu a făcut încă un anunț oficial în această privință.

---

Varianta audio a acestui material poate fi ascultată la [[https://radioromaniacultural.ro/buletin-cosmic-39/][Radio România Cultural]].

** Buletin Cosmic nr. 86 :spacex:ariane5:cz2d:htv:iss:
:PROPERTIES:
:EXPORT_FILE_NAME: 086
:EXPORT_DATE: 2020-08-30
:END:

*** Lansări orbitale

Miercuri, 6 august, la ora 07:01 ora României, o rachetă *Changzheng-2D* a lansat de la centrul spațial Jiuquan un nou satelit *Gaofen-9* pentru observații alte suprafeței Pământului. A fost a 50-a lansare Changzheng-2D și a 342-a lansare a unei rachete Changzheng. Satelitul a fost lansat pe orbită heliosincronă și la scurt timp după lansare, agenția de știri oficială din China a confirmat succesul operațiunii.

---

Vineri, 7 august, *SpaceX* a lansat un nou set de 57 de sateliți *Starlink* și 3 sateliți BlackSky, de observare a suprafeței Pământului. Treapta primară B1051 a zburat deja de patru ori, de pe toate cele trei rampe de lansare SpaceX (două în Florida și una la baza aeriană Vandenberg, pe coasta de vest) și a fost recuperată pentru a 5-a oară, pe barja OCISLY din Atlantic.

---

Vineri, 14 august, Arianespace a lansat o nouă rachetă *Ariane-5*, care avea la bord doi sateliți de telecomunicație (Galaxy-30 și BSat-4b), dar și vehiculul MEV-2, construit de Northrop Grumann pentru prelungirea vieții sateliților rămași fără combustibil. MEV-1 a fost folosit cu succes pentru a muta satelitul 901 pe orbită operațională la începutul acestui an, urmând ca MEV-2 să facă același lucru în următoarele luni.

---

În 18 august, *SpaceX* a stabilit un record: treapta primară B1049 a rachetei *Falcon 9* a fost prima care a zburat pentru a 6-a oară, de această dată pentru a plasa un nou set de 58 de sateliți Starlink, împreună cu 3 sateliți BlackSky. SpaceX a reușit și de această dată recuperarea treptei primare, pentru a 4-a oară pe barja OCISLY, după ce de două ori aceasta a aterizat și pe JRI.

*** Alte evenimente

*HTV-9*, ultimul vehicul nipon de această generație, s-a desprins de Stația Spațială Internaționlă în 18 august și a revenit distructiv prin atmosferă, după ce a fost încărcat cu 3.4 tone de deșeuri și echipamente care nu mai erau necesare la bordul avanpostului orbital, inclusiv un set de baterii vechi care alimentau stația spațială și care au fost recent înlocuite cu altele noi, în urma unor activități extravehiculare. HTV-9 a fost cuplat cu ISS timp de 85 de zile și în viitorul apropiat JAXA va folosi noul vehciul HTV-X, lansat de viitoarea rachetă H3, pentru a transporta provizii și echipamente spre ISS.

---

Cei trei astronauți aflați în prezent la bordul Stației Spațiale Internaționale (Chris Cassidy, Ivan Vagner și Anatoly Ivanishin) au petrecut un weekend în secțiunea rusă a *ISS* (în modulul Zvezda), în încercarea de detecta sursa unei ușoare depresurizări, identificată prima dată în septembrie 2019. Depresurizarea este una minoră, care nu pune în pericol echipajul, care a rămas izolat în Zvezda între 22 și 24 august.

** Buletin Cosmic nr. 85 :hope:h2a:falcon9:anasis:tianwen:soyuz:progress:ms15:protonm:
:PROPERTIES:
:EXPORT_FILE_NAME: 085
:EXPORT_DATE: 2020-08-02
:END:

*** Lansări orbitale

În 20 iulie, la ora 00:58 de minute ora României (20 iulie), sonda arabă *Hope* a pornit spre Marte, la bordul unei rachete japoneze *H-IIA* F42. Deși centrul spațial de la Tanegashima este în administrarea agenției spațiale japoneze JAXA, lansarea s-a făcut de către compania Mitsubishi, cea care construiește rachetele H-II pentru JAXA, ca urmare a unui contract între companie și instituții din Emiratele Arabe Unite. Sonda Hope (sau /Al-amal/) câtărește 550 de kilograme și este încărcată cu 800 de kilograme de combustibil, necesar frânării pentru înscrierea pe orbita marțiană, în februarie 2021. Legătura cu Pământul are loc cu ajutorul unei antene de 1.85 de metri și cu ajutorul rețelei americane Deep Space Network, capabile să capteze semnalele emise de sondă.

---

Marți 20 iulie, la ora 23:30 (ora României), *SpaceX* a reușit lansarea satelitului de telecomunicații *Anasis-II* pentru armata Coreei de Sud. Treapta primară *Falcon 9* B1058 folosită a fost acceași care i-a lansat în spațiu pe Bob Behnken și Doug Hurley în 30 mai și refolosirea ei după doar 51 de zile stabilește un nou record cu privire la timpul necesar pregătirii unui vehicul orbital între două lansări, record deținut până acum de naveta spațială Atlantis (54 de zile, între două misiuni din 1985). Din cele 97 de lansări SpaceX de până acum, compania lui Elon Musk a recuperat de 57 de ori treapta primară, după lansarea de astăzi aceasta revenind pe barja /Just Read the Instructions/, din Atlantic. Și, pentru prima dată, cele două jumătăți ale conului protector ale încărcăturii au fost și ele recueprate de cele două vase trimite să le intercepteze, SpaceX realizând astfel o economie de câteva milioane de dolari.

#+CAPTION: Lansarea rachetei Falcon 9 cu treapta primară B1058 de pe rampa SLC-40 de la complexul spațial Cape Canaveral, Florida.
[[/img/B1058B.jpg]]

---

China a lansat 23 iulie, la ora 07:44 ora României, prima sondă cu destinația Marte (*Tianwen-1*). A fost a 5-a lansare pentru lansatorul de calibru greu *Changzheng-5* (inclusiv varianta Changzheng-5B destinată orbitei terestre joase). Tianwen-1 este o misiune care este compusă dintr-o sondă orbitală, o platformă de aterizare și un rover, care cântăresc împreună aproape 5 tone (cu tot cu combustibil). În februarie 2021, ansamblul celor trei vehicule se va înscrie pe o orbită preliminară în jurul lui Marte 400 x 180.000 km, după o manevră de frânare care va dura 14 minute. Ulterior, vehiculele se vor muta pe orbită polară 265 x 57800 km, unde va avea loc separarea sondei orbitale (1645 kg fără combustibil) de vehiculul trimis spre atmosfera marțiană, care conține platforma staționară și landerul (1745 kg împreună, din care roverul cântărește 240 kg). Deși inserția pe orbita lui Marte va avea loc în februarie 2021, coborârea roverului pe suprafața planetei este programată pentru luna mai 2021, în zona denumită Utopia Planitia. Tianwen-1 va ținti zona din jurul coordonatelor 24.748°N, 110.318°E, în sudul Utopia Planitia. O a doua opțiune ar fi în sud-estul Utopia Planitia, unde cândva a curs magma provenită din Elysium Mons.

---

Și tot în 23 iulie a avut loc lansarea unei rachete *Soyuz-2.1a*, pentru aprovizionarea echipajului Stației Spațiale Internaționale cu 2.6 tone de echipamente, hrană și alte accesorii, folosind nava cargo *Progress MS-15*. Aceasta a juns într-un timp record la ISS, după doar două orbite. Andocarea a fosat însă cu emoții: la doar 5 metri distanță, sistemul automat de andocare KURS a deviat nava de la traiectoria ideală, echipajul fiind pregătit să preia manual controlul navei pentru a evita un impact cu Stația Spațială Internațională. Până la urmă nu a fosr nevoie de acest lucru, centrul de comandă de la Moscova a decis că orientarea navei este în marja de toleranțe acceptate și andocarea a continuat, Progress MS-15 andocând la portul Pirs la ISS. În decembrie, portul Pirs se va decupla de ISS și va reveni împreună cu Progress MS-15 prin atmosferă, pentru a face loc viitorului modul Nauka, ce urmează să fie lansat în 2021.

---

Lansarea rachetei *Atlas V 541* din 30 iulie a fost un succes și misiunea *Mars2020* a pornit spre Marte. După parcarea sondei pe o orbită temporară în jurul Pământului, a doua activare a motorului treptei secundare Centaur a plasat Mars2020 pe o traiectorie spre Marte. De fapt, Centaur a imprimat sondei o traiectorie care ar trece pe lângă planetă, asta pentru că după separarea sondei de treapta Centaur, aceasta din urmă nu trebuie să ajungă pe Marte (treapta secundară nu este sterilizată). Mars2020 va efectua în perioada următoare o corecție a traiectoriei, care o va duce astfel spre Marte. 

Rețeaua Deep Space Network (DSN) a interceptat unda purtătoare a sondei, dar nu a putut citi, în primă fază, telemetria acesteia, lucru ce a cauzat îngrijorare cu privire la starea sondei. 
Explicația administratorului NASA a fost aceea că semnalul sondei era mult prea puternic pentru DSN, optimizat pentru semnale mult mai slabe (gândiți-vă la sondele Voyager, deși am fi crezut că acest lucru s-a remediat după lansarea Curiosity). În plus, imediat după lansare, sonda a intrat în safe-mode, pentru că senzorii au detectat o variație bruscă a temperaturii, dincolo de limitele (conservative) care au fost implementate în softul sondei: temperatura sondei a scăzut mai mult decât anticipaseră inginerii pentru această fază a zborului, în timp ce sonda s-a aflat în umbra Pământului. În prezent, se pare că sonda comunică bine cu DSN și telemetria este una nominală.

---

După o amânare de 24 de ore, prima și singura rachetă *Proton-M* din acest an (cel mai puternic lansator rusesc activ) a decolat de pe rampa 200/39 de la cosmodromul Baikonur, transportând pe orbită 2 sateliți de telecomunicații (pe orbită geosincronă), Ekspress-80 și Ekspress-120. A fost a 99-a lansare a unei rachete Proton-M cu treapta secundară Briz-M și a 110-a lansare Proton-M din 2001 (a 100-a lansare Proton-M reușită). Cândva Proton-M era principalul lansator greu de sateliți de telecomunicații, însă prețul necompetitiv și numeroasele probleme tehnice au făcut ca numărul lansărilor Proton să scadă dramatic în ultima perioadă, racheta urmând să fie retrasă și înlocuită cu viitoarea Angara-5.

*** Alte evenimente

După ce a finalizat investigația asupra eșecului din 4 iulie, *Rocket Lab* a anunțat că a identificat cauza: o conexiune electrică problematică care a dus la pierderea celei de-a doua trepte și implicit a satelitului. Însă Peter Beck, directorul Rocket Lab, a declarat că al 14-lea zbor va avea deja loc în august, tot de la Mahia (Noua Zeelandă), după care zborul următor, cu numărul 15, va însemna inaugurarea rampei de lansare de la Wallops, din Virginia (SUA). Incidentul din iulie nu a afectat nici planurile Rocket Lab de a recupera prima treaptă a rachetei Electron în cadrul celui de-al 17-lea zbor și nici nu a speriat clienții care aveau programate încărcături ce urmează să fie lansate cu Electron.

** Buletin Cosmic nr. 84 :minotaur:orion:jwst:eva:iss:
:PROPERTIES:
:EXPORT_FILE_NAME: 084
:EXPORT_DATE: 2020-07-19
:END:

*** Lansări orbitale

Miercuri, 15 iulie, a avut loc lansarea unei rachete *Minotaur-IV* de pe rampa 0B de la centrul Wallops din Virginia[fn::https://news.northropgrumman.com/news/releases/northrop-grumman-successfully-launches-minotaur-iv-rocket-carrying-satellite-for-the-national-reconnaissance-office]. Racheta a urcat pe orbită 4 sateliți ai agenției americane NRO (USA-305, USA-306, USA-307 și USA-308), misiunea fiind denumită *NROL-129*. Racheta Minotaur este operată de compania Northrop Grumann și primele trei trepte ale rachetei Minotaur-IV au fost asamblate între 1988 și 1990, inclusiv combustibilul solid din interior și păstrate într-un depozit până de curând. Pentru că rachetele balistice intercontinentale LGM-118 Peacekeeper nu a fost niciodată lansate (din fericire), cele trei trepte au fost reciclate de Northrop Grumann și folosite pentru racheta lansată miercuri. A fost a 7-a lansare Minotaur-IV din 2020 și până în prezent racheta nu a suferit nici un eșec.

#+CAPTION: Lansarea rachetei Minotaur-IV de la baza NASA Wallops (sursa foto: [[https://twitter.com/NatReconOfc/status/1283730630723993600][NRO]])
[[/img/nrol129.jpg]]

*** Alte evenimente

Un raport recent[fn::https://oig.nasa.gov/docs/IG-20-018.pdf] estimează costul capsulei Orion la peste 17 miliarde de dolari. Pentru perspectivă, dezvoltarea capsulei Dragon 2 a costat cam 2.5 miliarde, dezvoltarea, lansarea și operarea roverelor Spirit și Opportunity pe întreaga durată în care au fost active a costat puțin peste 1 miliard de dolari, roverul Curiosity a costat până acum aproximativ 2.5 miliarde de dolari.

---

NASA a anunțat noua dată la care plănuiește să lanseze telescopul spațial *James Webb*: 31 octombrie 2021, o întârziere cu 7 luni față de termenul anunțat anterior[fn::https://www.nasa.gov/press-release/nasa-announces-new-james-webb-space-telescope-target-launch-date/]. Trei din aceste șapte luni au fost puse pe seama pandemiei actuale de coronavirus, dar NASA a precizat că nu va mai solicita fonduri suplimentare pentru a acoperi aceste întârzieri. Deja costurile JWST se ridică la peste 10 miliarde de dolari, aceste urmând să devină cel mai scump satelit lansat vreodată, sarcină ce îi revine rachetei europene Ariane 5.

---

În 16 iulie a avut loc o nouă *activitate extravehiculară* la bordul Stației Spațiale Internaționale, pentru înlocuirea unor noi seturi de acumulatori vechi[fn::https://blogs.nasa.gov/spacestation/2020/07/16/nasa-astronauts-conclude-todays-spacewalk/]. Chris Cassidy și Bob Behnken au petrecut 6 ore în afara stației spațiale și au instalat și o nouă cameră video cu rezoluție de înaltă definiție. A fost a 230-a activitate extravehiculară realizată pentru întreținerea stației spațiale și a 3-a din actuala Expediție 63.

** Buletin Cosmic nr. 83 :progress:ms13:shavit:cz3B:kuaizhou:
:PROPERTIES:
:EXPORT_FILE_NAME: 083
:EXPORT_DATE: 2020-07-12
:END:

*** Lansări orbitale

Luni, 6 iulie, Israel a efectuat o lansare orbitală supriză, folosind racheta proprie *Shavit* urcând pe orbită satelitul militar Ofek-16. Shavit se află la al 10-lea zbor din 1988 și a avut parte până acum de doar 2 eșecuri, deși încă nu este clar dacă racheta a fost folosită în aceeași configurație ca și în zborurile precedente. Shavit este un lansator de calibru ușor, cu 4 trepte (primele trei cu combustibil solid, a patra treaptă cu combustibil lochid), derivată din racheta balistică intercontinentală Jericho II și lansată de la baza aeriană Palmachim.

---

Joi, 9 iulie, o rachetă *Changzheng-3B/G2* a plasat pe orbită geostaționară satelitul de telecomunicații APStar-6D de la centrul spațial Xichang, care urmează să fie folosit pentru conexiune la internet de mare viteză și care are o perioadă de viață estimată la 15 ani. 

---

Prima lansare a rachetei *Kuaizhou-11*, care trebuia să aibă loc în dimineața zilei de 10 iulie, a fost un eșec. Racheta are trei trepte cu combustibil solid și este derivată din racheta balistică intercontinentală DF-31. Cu un diametru de 2.2 metri, cântărește 78 de tone și poate urca 700 de kilograme pe orbită geosincronă (sau 1000 kilograme pe orbită terestră joasă, la 500 km altitudine). Kuaizhou-11 poate fi lansată de pe o platformă mobilă, fiind dezvoltată în ideea de a oferi acces rapid la orbită pentru încărcături mici, alături de variante Kuazhou-1, care a zburat deja de 11 ori.

*** Alte activități

*Progress MS-13* s-a desprins în 8 iulie de modulul Pirs al Stației Spațiale Internaționale, după aproape 6 luni și jumătate. Astfel, portul Pirs s-a eliberat pentru a primi următoarea navă cargo, Progress MS-15, care urmează să fie lansată de la Baikonur în 23 iulie.

** Buletin Cosmic nr. 82 :spacex:falcon9:cz4B:electron:cz2d:
:PROPERTIES:
:EXPORT_FILE_NAME: 082
:EXPORT_DATE: 2020-07-05
:END:

*** Lansări orbitale

Marți, 30 iunie, o rachetă *Falcon 9* a lansat un nou satelit *GPS-III* (a treia generație), de pe rampa SLC-40 de la centrul spațial Cape Canaveral[fn::https://www.spacex.com/updates/gps3-mission-06-30-2020/], lansare pentru care SpaceX a folosit o treaptă primară nouă (B1060). De această dată, spre deosebite de ultima lansare a unui satelit GPS, SpaceX a recuperat treapta primară pe o barjă (/Just Read the Instructions/), asta pentru că Forțele Aeriene au relaxat măsurile de siguranță, care în trecut cereau ca întreaga putere dezvoltată de Falcon 9 să fie folosită pentru lansare. GPS III SV03 (Columbus, NAVSTAR-79) este al doilea satelit GPS lansat de SpaceX și Falcon 9, după GPS-III SV01 (Vespucci) lansat în 2018. Satelitul a ajuns pe orbita corectă după 1 oră și 29 de minute de la lansare.

---

Vineri, 3 iulie, de la centrul spațial Taiyuan, o rachetă *Changzheng-4B/Y43* a lansat un nou satelit de observație *Gaofen* spre o orbită heliosincronă[fn::http://www.xinhuanet.com/english/2020-07/03/c_139186037.htm]. Pentru acest satelit s-a folosit o platformă nouă, denumită Agility, care poate capta imagini cu o rezoluție mai mică de 1 metru. Gaofen a fost însoțit și de un satelit de mici dimensiuni, Xibaipo, care urmează să fie folosit pentru teste privind transmisii de date și voce.

#+CAPTION: Racheta Changzheng-4B, urcând pe orbită satelitul Gaofen, de la centrul spațial Taiyuan (Sursa foto: [[http://www.xinhuanet.com/english/2020-07/03/c_139186037.htm][Xinhua]])
[[/img/cz4bgaofen.jpg]]

---

A 13-a lansare *Electron* s-a dovedit a fi una cu ghinion pentru compania RocketLab: a doua treaptă nu a funcționat corespunzător și sateliții de la bord au fost pierduți în Oceanul Pacific[fn::https://www.rocketlabusa.com/news/updates/rocket-lab-mission-fails-to-reach-orbit/]. Lansarea a avut loc sâmbătă, 4 iulie și a fost lansarea Electron la cel mai scurt interval de timp după precedenta lansare. Din cei 7 sateliți de la bord, 6 erau destinați observațiilor asupra suprefeței Pământului (sateliți SuperDove ai companiei Planet Labs), motiv pentru care misiunea a fost botezată /Pics Or It Didn’t Happen/.

---

La doar trei zile distanță de la ultima lansare, China a reușit să urce pe orbită în 5 iulie satelitul Shiyan-6 folosind o rachetă Changzheng-2D de la centrul spațial Jiuquan[fn::http://www.xinhuanet.com/english/2020-07/05/c_139189082.htm]. Nu au fost oferite prea multe detalii despre satelit, dar se crede că acesta este înrudit cu familia de sateliți Yaogan, folosiți în scopuri militare.

** Buletin Cosmic nr. 81 :cz3b:beidou:mars2020:virgingalactic:oryol:
:PROPERTIES:
:EXPORT_FILE_NAME: 081
:EXPORT_DATE: 2020-06-24
:END:

*** Lansări orbitale

Marți dimineață, la ora 04:43 ora României, o rachetă *Changzheng-3B* a lansat, de la centru spațial Xichang, ultimul satelit al constelației de geolocalizare *Beidou*[fn::http://www.xinhuanet.com/english/2020-06/23/c_139160999.htm]. Cu această lansare, setul inițial de 35 de sateliți activi este complet, ceea ce înseamnă că Beidou devine a patra constelație de geolocalizare globală activă, după GPS (SUA), Galileo (Europa) și GLONASS (Rusia). Lansarea a fost programată inițial pentru săptămâna trecută, dar amânată din motive tehnice. Trebuie menționat că este prima lansare Changzheng-3B după cea din 9 aprilie, care s-a încheiat cu un eșec și cu pierderea satelitului respectiv. Lansările de sateliți Beidou vor continua și în viitor, pentru că sateliții mai vechi vor fi retrași și înlocuiți cu alții mai noi. Dintre cei 35 de sateliți funcționali, 27 sunt plasați pe orbită terestră medie și 8 pe orbită geostaționară.

#+CAPTION: Racheta Changzheng-3B, lansând ultimul satelit al constelației Beidou, de la centrul spațial Xichang (Sursa: [[http://www.xinhuanet.com/english/2020-06/23/c_139160999.htm][Xinhua]])
[[/img/cz3b.jpg]]

*** Alte evenimente

În 22 iulie este programată lansarea roverului *Perseverance* spre *Marte*, la bordul unei rachete Atlas V[fn::https://www.ulalaunch.com/missions/atlas-v-mars-2020]. În această săptămână racheta a ajuns pe rampa de lansare de la Cape Canaveral și au fost făcute ultimele repetiții înainte ca roverul să fie împachetat în conul protector al rachetei. Acesta va ajunge pe Marte în februarie 2021 și va duce acolo și un mic elicopter, denumit Ingenuity, primul aparat de zbor cu elice care va fi folosit pe o altă planetă decât Pământul. Roverul va avea 7 instrumente științifice, un microfon și nu mai puțin de 23 de camere foto, fiind o versiune îmbunătățită a roverului Curiosity, activ pe Marte din 2012. Perseverance va preleva probe de sol marțian pe care le va împacheta în niște recipiente speciale și le va lăsa în urma sa, urmând ca o viitoare misiune să preia aceste recipiente și să le aducă pe Pământ. 

Continuând deschiderea către sectorul privat, NASA a anunțat în 22 iunie că a semnat un acord cu *Virgin Galactic* prin care compania lui Richard Branson să antreneze și să lanseze turiști spre Stația Spațială Internațională[fn::https://www.nasa.gov/press-release/nasa-moving-forward-to-enable-a-low-earth-orbit-economy]. Virgin Galactic nu deține vehicule capabile să transporte astronauți pe orbită, așa că probabil vor fi subcontracte pentru aceste activități companii precum Boeing și SpaceX. Un contract similar a fost semnat acum aproximativ un an cu compania Axiom Space[fn::https://www.axiomspace.com/private-astronauts-missions], însă aceasta pregătește și un modul care urmează să fie atașat Stației Spațiale Internaționale în a doua jumătate a anului 2024[fn::https://www.nasa.gov/press-release/nasa-selects-first-commercial-destination-module-for-international-space-station].

Agenția spațială rusă a făcut publice câteva detalii cu privire la viitoarea capsulă *Oryol*[fn::https://www.roscosmos.ru/28714/], proiectată pentru a o înlocui pe legendara Soyuz. Astfel, primul zbor test al unei capsule complet funcționale, fără echipaj, este în prezent programat pentru 2023, iar primul zbor orbital cu echipaj în 2025. În 2029, o versiune adaptată pentru zboruri spre Lună urmează să transporte primul echipaj pe o traiectorie cislunară. Oryol va putea petrece un an pe orbită, andocată cu o stație spațială (Stația Spațială Internațională sau o viitoare stație spațială rusă), sau 180 de zile pe orbită în jurul Lunii. Lansările vor avea loc de la noul cosmodrom Vostochny folosind o rachetă Angara pentru orbite terestre și un viitor lansator supergreu pentru misiunile lunare. Oryol va putea lansa 4 astronauți, dar va putea aduce înapoi pe Pământ cu 2 în plus, dacă va fi nevoie și este proiectată să poată fi pilotată de un singur astronaut. Revenirea pe Pământ se va face similar cu revenirea capsulei Soyuz: un sistem de parașute va încetini capsula, iar un sistem de retrorachete vor fi activate în ultimele momente ale zborului, pentru a reduce și mai mult impactul cu solul.

---

Varianta audio a acestui material poate fi ascultată la [[https://radioromaniacultural.ro/buletin-cosmic-nr-81/][Radio România Cultural]].

** Buletin Cosmic nr. 80 :spacex:falcon9:starlink:electron:viper:iss:rocketlab:
:PROPERTIES:
:EXPORT_FILE_NAME: 080
:EXPORT_DATE: 2020-06-17
:END:

*** Lansări orbitale

La doar 9 zile distanță după lansarea precedentă, *SpaceX* reușește o nouă lansare orbitală de pe rampa SLC-40 din cadrul complexului Cape Canaveral, urcând pe orbită alți 58 de sateliți Starlink[fn::https://youtu.be/8riKQXChPGg]. Doar 58 și nu 60, așa cum ne-a obișnuit, pentru că pentru prima dată, o lansare Starlink este împărțită cu un client, compania Planet Labs, care a lansat astfel cu această ocazie 3 sateliți SkySat pentru observații ale suprafeței Pământului. În prezent, SpaceX deține pe orbită aproape 540 de sateliți Starlink funcționali și o testare publică, pe scară largă, a acestora ar putea avea loc chiar în acest an. Lansarea de sâmbătă, 13 iunie, a mai bifat o premieră, a fost pentru prima dată când o rachetă *Falcon 9* nu a mai efectuat un test static al motoarelor Merlin, pe rampa de lansare, cu câteva zile înainte, pentru o ultimă verificare la cald a parametrilor acestora. Inginerii SpaceX au considerat că precedentele două zboruri ale treptei primare cu seria B1059 au oferit suficiente date pentru a evalua starea motoarelor (treapta primară a fost recuperată și de această dată pe barja /Of Course I Still Love You/). Renunțarea la testul static reduce și mai mult costul unei lansări și poate crește cadența lansărilor Falcon 9, care speră să efectueze 24 de zboruri orbitale în 2020, un record pentru compania lui Elon Musk.

Și tot sâmbătă, dar la ora 08:12, a avut loc o nouă lansare a unei rachete *Electron*, de pe rampa LC-1 din Mahia, Noua Zeelendă[fn::https://www.rocketlabusa.com/missions/completed-missions/dont-stop-me-now/]. Racheta, botezată /Don't Stop Me Now/, a urcat pe orbită doi sateliți universitari, dar și trei sateliți pentru agenția americană National Reconaissance Office. Electron este o rachetă de calibru ușor, dar compania RocketLab își propune lansări dese și ieftine, ușurând astfel accesul la orbită pentru sateliții de mici dimensiuni. A fost al 12-lea zbor pentru o rachetă Electron și compania speră să mărească numărul lansărilor după ce alte două rampe de lansare vor deveni operaționale în următoarea perioadă, una pe coasta de est a Statelor Unite, la Wallops, iar alta în Marea Britanie, la Sutherland.

#+CAPTION: Lansarea rachetei Electron /Don't Stop Me Now/ de pe rampa LC-1, Mahia, Noua Zeelandă /(Sursa foto: [[https://www.rocketlabusa.com/assets/Uploads/Dont-Stop-Me-Now-launch-small.jpg][RocketLab]])/
[[/img/launch-small.jpg]]

Miercuri, 17 iunie, la ora 10:19 ora României, o rachetă *Changzheng-2D* a lansat pe orbită un nou satelit civil destinat observațiilor suprafeței Pământului, Gaofen-9, de la centrul spațial chinezesc Jiuquan. Gaofen este asemenător cu sateliții americani de spionaj Keyhole și este construit pe o platformă folosită și pentru sateliții militari chinezești, însă performanțele pentru sectorul civil sunt evident inferioare. A fost a 14 lansare din China în 2020, dar 2 dintre rachete nu au reușit să-și trimită încărcăturile pe orbită, China fiind oricum pe un loc secund într-un clasament al lansărilor orbitale din acest an, la diferență mare de locul 3, ocupat de Rusia, cu doar 5 lansări în 2020.

*** Alte evenimente

*VIPER* (Volatiles Investigating Polar Exploration Rover), un rover lunar construit de NASA, va ajunge pe Lună în 2023, împreună cu landerul Griffin, construit de compania *Astrobotic*. Pentru această misiune, Astrobotic a primit de la NASA aproape 200 de milioane de dolari[fn::https://www.nasa.gov/press-release/nasa-selects-astrobotic-to-fly-water-hunting-rover-to-the-moon/] și intră în responsabilitatea companiei să găsească o rachetă pentru această misiune. Astrobotic plănuiește să lanseze anul viitor landerul Peregrine, în ceea ce va fi zborul inaugural al rachetei Vulcan, așadar este posibil ca și pentru misiunea Griffin/VIPER să fie selectată racheta companiei ULA. VIPER urmează să ajungă la Polul Sud lunar, cu aproximativ un an înainte misiunii Artemis 3, în care doi astronauți vor păși din nou pe Lună. Timp de aproximativ 3 luni, VIPER va parcurge câțiva kilometri în căutarea urmelor de apă din solul selenar și va putea chiar fora până la 1 metru adâncime, pentru prelevarea de probe. Variante precedente ale echipamentelor științifice cu care este dotat VIPER vor ajunge pe Lună în 2021 și 2022, la bordul unor landere lansate de companii private, Peregrine (Astrobotic), respectiv XL-1 (Masten Space Systems).

---

În ultima lună, pe *Stația Spațială Internațională* s-au întregistrat valori mai mari decât obișnuite pentru concentrația de benzen din atmosferă. Valorile nu au atins un prag periculos și echipajul a fost ocupat cu misiunea Demo Mission 2 până acum câteva zile, când au început să investigheze problema prezenței benzenului. Sursa acestuia nu a fost identificată și pentru a reuși să localizeze problema, în cursul acestei săptămâni, ventilația a fost separată între secțiunile rusești și americane ale stației, în timp ce astronauții monitorizează în continuare nivelul de benzen din atmosferă[fn::https://ria.ru/20200613/1572872419.html].

---

Varianta audio a acestui material poate fi ascultată la [[https://radioromaniacultural.ro/buletin-cosmic-nr-80/][Radio România Cultural]].

** Buletin Cosmic nr. 79 :starlink:spacex:falcon9:marte:qased:halo:gateway:
:PROPERTIES:
:EXPORT_FILE_NAME: 079
:EXPORT_DATE: 2020-06-10
:END:

*** Lansări orbitale

Joi, 4 iunie, la doar 5 zile după lansarea capsulei Dragon cu echipaj la bord, SpaceX reușește o nouă lansare a altor 60 de sateliți *Starlink*. Cu această ocazie a avut loc o nouă recuperare a treptei primare cu seria B1049, fiind pentru prima dată când SpaceX reușește să recupereze de 5 ori o treaptă primară. Aceasta a revenit pe barja /Just Read the Instructions/ --JRI, recent sosită de pe coasta de vest, pentru că cealaltă barjă, /Of Course I Still Love You/ --OCISLY, se afla în portul Cape Canaveral, cu treapta primară a misiunii Demo-2. SpaceX are programate încă alte 3 lansări pentru luna iunie, sperând să poată ajunge la 24 de lansări orbitale în 2020 (recordul precedent a fost de 21 de lansări într-un an, stabilit în 2018).

Între timp, NASA a declarat că Dragon se află într-o formă excelentă pe orbită, iar echipajul ar putea reveni înapoi pe Pământ la începutul lunii august[fn::https://twitter.com/thesheetztweetz/status/1270436529006133250]. Până atunci, cei doi astronauți ar putea participa la câteva activități extravehiculare, pentru a înlocui acumulatorii externi ai Stației Spațiale Internaționale.

---

Miercuri, la ora 21:31 ora României, o rachetă *Changzheng-2C* a lansat pe orbită heliosincronă satelitul Haiyang-1D, destinat observațiilor oceanice. Satelitul are o masă de 442 kilograme și este dotat cu două instrumente științifice, pentru studii spectrale și termice. Lansarea a avut loc de pe rampa LC-9 de la complexul spațial Taiyuan din nordul Chinei. A fost al 53-lea zbor al rachetei Changzheng-2C care din 1982 a suferit un singur eșec, a 40-a tentativă de lansare orbitală din 2020 și a 13-a pentru China.

*** Alte evenimente

Rover selenar *Yutu-2* a rămas nemișcat pe parcursul celei de-a 18-a zile lunare, deoarece China se află în plin proces de upgrade al rețelei de antene menite să realizeze contactul radio cu sondele chinezești interplanetare, pregătindu-le astfel pentru misiunea marțiană Tianwen-1. Roverul și sonda orbitală chinezească se pregătesc pentru lansarea spre Marte, ce urmează să aibă loc în 23 iulie, folosind o rachetă Changzheng-5. Între timp, racheta Atlas V care va lansa viitorul rover marțian american a ajuns la Cape Canaveral[fn::https://www.ulalaunch.com/explore/blog-detail/blog/2020/05/19/mars-2020-atlas-v-rocket-arrives-at-launch-site] și este pregătită în aceste zile pentru lansarea din 17 iulie.

---

Într-un interviu pentru Tasnim News[fn::https://tn.ai/2262929], Ali Jafarabadi, responsabilul programului spațial militar iranian, a dat câteva detalii despre lansatorul *Qased-2*, dezvoltat pornind de la Qased, racheta care în 22 aprilie reușea prima lansare orbitală iraniană, după cea a satelitului Fajr din februarie 2015. Astfel, Qased-2 urmează să aibă trei trepte (spre deosebire de două, câte are Qased-1), toate cu combustibil solid, iar racheta va fi mai ușoară, putând astfel lansa sateliți mai grei la altitudini mai mari. Iran plănuiește să lanseze în viitorul apropiat sateliți geostaționari sau sateliți dezvoltați de universitățile iraniene. Noor, satelitul lansat de Quased-1, a fost folosit pentru monitorizarea petrolierelor care se îndreptau spre Venezuela.

---

Compania Northrop Grumman a primit 187 de milioane de dolari de la NASA pentru a demara un studiu cu privire la dezvoltarea *Habitation and Logistics Outpost (HALO)*[fn::https://news.northropgrumman.com/news/releases/northrop-grumman-awarded-nasa-contract-to-provide-first-crew-module-for-artemis-program-gateway], unul dintre modulele ale viitoare stației spațiale lunare Gateway. HALO, împreună cu Power and Propulsion Element (PPE, dezvoltat de Maxar Technologies) urmează să fie lansate împreună în 2023, probabil cu ajutorul unei rachete Falcon Heavy (deși o decizie oficială cu privire la lansatorul folosit va fi luată în această toamnă). HALO va fi modulul care va găzdui astronauții, înainte ca aceștia să coboare pe suprafața Lunii, dar asta după misiunea Artemis 3 (2024), care nu va beneficia de suportul Gateway.

---

Dacă Luna se depărtează de Pământ cu 3.8 centimetri în fiecare an, există alți sateliți naturali care sunt mult mai grăbiți. Analizând date trimise de fost sondă Cassini, NASA a anunțat că, după ultimele calcule, satelitul *Titan* al lui Saturn se depărtează de planetă cu o viteză de 100 de ori mai mare decât se credea până acum[fn::https://www.nasa.gov/feature/jpl/saturns-moon-titan-drifting-away-faster-than-previously-thought], acesta având în prezent o viteză de 11 centimetri de an. Acest aspect clarifică o serie de detalii cu privire la perioada în care s-a format planeta Saturn și modul de formare al celor peste 80 de sateliți ai săi. Studiul a fost publicat recent în Nature Astronomy[fn::https://www.nature.com/articles/s41550-020-1120-5] de o echipă de cercetători de la Jet Propulsion Laboratory.

#+CAPTION: Titan, cel mai mare satelit natural al planetei Saturn, fotografiat de sonda Cassini /(Sursa foto: [[https://www.jpl.nasa.gov/spaceimages/details.php?id=PIA14922][NASA/JPL]])/
[[/img/titan.jpg]]

---

*Telescopul spațial James Webb* nu va fi lansat nici în martie 2021, data țintită în ultima perioadă, conform unui anunț făcut miercuri de NASA[fn::https://arstechnica.com/science/2020/06/james-webb-space-telescope-will-absolutely-not-launch-in-march/]. Planificat inițial pentru o lansare în 2007 și un cost de 1 miliard de dolari, telescopul spațial James Webb a ajuns să coste aproape 10 miliarde de dolari. Un raport guvernamental[fn::https://www.gao.gov/assets/710/704078.pdf] estima că există șanse de doar 12% ca lansarea telescopului să aibă loc anul viitor. Privit ca un succesor al telescopului spațial Hubble, telescopul James Webb va studia universul în domeniul radiației infraroșii și va fi plasat la 1.5 milioane kilometri de Pământ, în punctul Lagrange L2. Lansarea trebuie să decurgă perfect, pentru că, spre deosebire de Hubble, echipajele de astronauți nu vor putea să ajungă la telescopul James Webb pentru reparații. În momentul lansării, va fi probabil cel mai scump satelit lansat vreodată, sarcină ce îi revine rachetei europene Ariane 5.

---

Varianta audio a acestui material poate fi ascultată la [[https://radioromaniacultural.ro/buletin-cosmic-nr-79/][Radio România Cultural]].

** Buletin Cosmic nr. 78 :dragon:nasa:spacex:dm2:ch11:cz2d:starship:
:PROPERTIES:
:EXPORT_FILE_NAME: 078
:EXPORT_DATE: 2020-06-03
:END:

*** Lansări orbitale

După 3249 de zile, Statele Unite ale Americii devin din nou capabile să lanseze astronauți pe orbită, folosind rachete proprii, iar SpaceX devine prima companie privată care reușește să trimită un echipaj de astronauți în spațiu. Racheta Falcon 9 și capsula Dragon au fost lansate sâmbătă seara, la ora 22:22 de minute ora României[fn::https://blogs.nasa.gov/kennedy/2020/05/30/nasa-spacex-successfully-launch-demo-2-mission/], de pe legendara rampă de lansare LC-39A, de unde au fost lansate majoritatea misiunilor Apollo, dar și cele mai multe navete spațiale. Și pentru că atât Bob Behnken, cât și Doug Hurley sunt astronauți veterani și ambii s-au aflat la bordul navetei Endeavour, cei doi au hotărât ca și capsula Dragon care i-a lansat sâmbătă în spațiu să poarte același nume. Andocarea cu Stația Spațială Internațională a avut loc la 19 ore distanță, iar după alte două ore, cei doi s-au alăturat echipajului aflat deja la bord. Lansarea a fost programată pentru miercuri, 27 mai, dar a fost amânată din cauza condițiilor meteo nefavorabile. După evaluarea performanței capsulei Dragon, NASA va decide cât timp vor petrece cei doi astronauți pe orbită, dar aceștia nu vor reveni mai devreme de o lună de pe ISS. Dacă totul decurge bine, NASA plănuiește să lanseze în luna august alți patru astronauți folosind tot o capsulă Dragon.

#+CAPTION: Revenirea treptei primare B1058 a rachetei Falcon 9, după lansarea capsulei Dragon spre Stația Spațială Internațională /(Sursă foto: [[https://www.flickr.com/photos/spacex/49965212542/][SpaceX]])/ 
[[/img/B1058A.jpg]]

---

China a lansat vineri seara, la ora 23:13 ora României, prima rachetă *Changzheng-11* de la centrul spațial Xichang. La bordul acesteia s-au aflat doi sateliți (Xinjishu Shiyan G și Xinjishu Shiyan H), folosiți pentru observarea suprafeței Pământului. A fost a noua lansare a unei rachete Changzheng-11 (din 2015) și pentru prima dată când conul protector folosit a avut diametrul de 2.5 metri, acesta fiind folosit până acum în variantele de 1.6 sau 2.0 metri. Changzheng-11 este o rachetă de calibru ușor, în patru trepte, cu combustibil solid, care poate lansa 500 de kilograme pe orbită heliosincronă sau 700 de kilograme pe orbită terestră joasă.

---

Duminică la ora 11:53 ora României, o rachetă *Changzheng-2D* a decolat de pe rampa de la baza Jiuquan[fn::http://www.cnsa.gov.cn/english/n6465652/n6465653/c6809637/content.html], plasând pe orbită satelitul Gaofen-9, folosit pentru observarea suprafeței Pământului. A fost a 38-a lansare orbitală din 2020 și 12-a pentru China, care se plasează pe locul 2, cu doar o singură lansare în urma Statelor Unite, însă cu două eșecuri, spre deosebire de o singură lansare ratată pentru Statele Unite (lansarea eșuată a rachetei LauncherOne de la bordul unui avion Boeing 747 a companiei Virgin Orbit). A fost al 47-lea zbor pentru racheta Changzheng-2D, care este folosită în China din 1992, exclusiv de la centrul spațial Jiuquan.

*** Alte evenimente

Vineri, prototipul *Starship SN4* al companiei SpaceX a explodat[fn::https://www.youtube.com/watch?v=mvtLXa7x_cY] la centrul de testare de la Boca Chica, Texas, în urma unui test static al unui motor Raptor. După oprirea motorului, în urma unei scurgeri de combustibil, s-a produs o deflagrație care a avariat sever atât prototipul, când și standul de test, însă din fericire nimeni nu a fost rănit. Este al patrulea incident de acest fel, dar următoarele două prototipuri, SN5 și SN6 sunt parțial construite și poate acestea vor reuși un test la 200 metri înalțime în acest an, urmat de un zbor orbital, pași la care prototipurile precedente nu au mai ajuns. Starship este viitoarea rachetă SpaceX, de calibru super-greu, cu care Elon Musk speră să trimită echipaje spre Lună și Marte.

---

Varianta audio a acestui material poate fi ascultată la [[https://radioromaniacultural.ro/buletin-cosmic-nr-78/][Radio România Cultural]].

** Buletin Cosmic nr. 77 :soyuz:rocketone:virginorbit:spacex:nasa:dragon:htv:
:PROPERTIES:
:EXPORT_FILE_NAME: 077
:EXPORT_DATE: 2020-05-27
:END:

*** Lansări orbitale

Vinerea trecută, la ora 10:31, de la cosmodromul Plesetsk, Rusia a lansat un nou satelit Tundra, folosind o rachetă *Soyuz-2.1b*. Satelitul *Tundra-4* a fost plasat pe o orbită Molniya și face parte din sistemul Edinaya Kosmicheskaya Sistema (EKS), destinat protejării Rusiei împotriva unei lansări nucleare cu rachete balistice intercontinentale.

A treia treaptă a rachetei Soyuz-2.1b, Fregat, a revenit prin atmosferă la scurt timp după lansare, deasupra Australiei, oferind un spectacol neașteptat celor de la sol.

---

Statele Unite marchează primul eșec al unei lansări orbitale din 2020, după ce racheta *LauncherOne*, lansată de pe avionul Boeing 747-400 “Cosmic Girl” (special pregătit pentru această misiune neobișnuită) al companiei *Virgin Orbit*, nu a avut o viață prea lungă după desprinderea de Cosmic Girl. La doar 9 secunde după desprindere, motorul rachetei s-a oprit brusc și aceasta a căzut în Oceanul Pacific. Din fericire, avionul s-a întors cu bine la sol, echipajul avionului fiind în afara oricărui pericol.

LauncherOne este o rachetă în două trepte, cu combustibil lichid, care teoretic poate urca 500 de kilograme la 230 km altitudine sau 300 de kilograme la 500 de kilometri altitudine (orbită heliosincronă), la un preț mai mic decât o face racheta Pegasus, și aceasta lansată fiind spre orbită de la bordul unui avion (12 milioane dolari vs. 40 milioane dolari).

*** Alte evenimente

Din cauza condițiilor meteo nefavorabile, *SpaceX* a fost nevoită să amâne lansarea primei rachete *Falcon 9* cu astronauți la bord, programată pentru miercuri, 27 mai. *Bob Bekhen* și *Dough Hurley* au îmbrăcat costumele de astronauți și au urcat la bordul capsulei Dragon2, iar racheta a fost alimentată cu combustibil. Președintele american Donald Trump a survolat rampa de lansare cu avionul prezidențial și a aterizat ulterior pe pista destinată în trecut navetelor spațiale, sperând să poate urmări de la fața locului lansarea, dar din păcate vremea capricioasă a făcut ca lansarea să fie amânată. O nouă oportunitate este sâmbătă, la ora 22:22 ora României, când șansele pentru condiții meteo favorabile sunt de 70%.

#+CAPTION: Capsula Dragon2 (sau Crew Dragon), așteptând o zi cu un cer mai senin, pe rampa de lansare LC-39A de la Kennedy Space Center. În drapta imaginii se poate observa brațul folosit pentru accesul echipajului la capsulă. /(Sursa foto: [[https://twitter.com/SpaceX/status/1265269155181277184][SpaceX]])/
[[/img/crewdragondm1.jpg]]

---

Nava *HTV-9*, ultima din actuala generație a vehiculelor spatiale nipone, a fost capturată luni de brațul robotic al *Stației Spatiale Internaționale* și a fost conectat cu modulul Harmony, unde va rămâne până în luna iulie. HTV-9 a fost lansată miercuri, 20 mai, de o rachetă H-IIB de la centrul spațial Tanegashima din Japonia. HTV-X, noua navă cargo, care va fi lansată folosind viitoarea rachetă niponă H-IIIB, va debuta anul viitor, tot pentru transport de marfă spre Stația Spațială Internațională.

---

Varianta audio a acestui material poate fi ascultată la [[https://radioromaniacultural.ro/buletin-cosmic-nr-77/][Radio România Cultural]].

** Buletin Cosmic nr. 76 :venus:x37b:atasv:htv9:h2b:venus:nasa:
:PROPERTIES:
:EXPORT_FILE_NAME: 076
:EXPORT_DATE: 2020-05-20
:END:

*** Lansări orbitale

Miercuri, la 20:30 ora României a avut loc ultima lansare a navei cargo japoneze *HTV* spre Stația Spațială Internațională[fn::https://blogs.nasa.gov/spacestation/2020/05/20/japanese-cargo-vehicle-lifts-off-to-resupply-station-crew/]. A fost al nouălea vehicul HTV, pentru a cărui lansare este nevoie de cea mai puternică rachetă japoneză, *H-2B*, aflată și ea la ultimul său zbor. La 15 minute după lansare, HTV se afla deja pe o orbită preliminară, urmând ca andocarea cu modulul Harmony al Stației Spațiale Internaționale să aibă loc în cursul zilei de luni.

Japonia, unul dintre partenerii importanți în cadrul proiectului Stației Spațiale Internaționale, plănuiește să inaugureze în acest an lansatorul H3, urmând ca o navă cargo, denumită HTV-X, să debuteze în 2022, pentru aprovizionarea regulată a stației. H-2B își încheie cariera după 9 lansări și tot atâtea reușite, fiind folosită exclusiv pentru lansarea navei HTV spre ISS.

---

O rachetă *Atlas V* în configurația 501, a lansat duminică, 17 mai, o naveta autonomă *X-37B* aparținând forțelor aeriene ale Statelor Unite[fn::https://www.spaceforce.mil/News/Article/2192090/ussf-7-mission-successfully-launched]. Este a 6-a lansare a unei navete X-37B, a 5-a realizată de o rachetă Atlas V și pentru prima dată când vehiculul este dotat cu un modul de serviciu care oferă astfel un spațiu mai generos experimentelor transportate pe orbită. Și tot în premieră, vehiculul a transportat în spațiu și două experimente pentru NASA, unul care studiază efectul expunerii unor materiale la condițiile din spațiul cosmic iar celălalt va studia efectul radiației cosmice asupra unor semințe. Boeing a construit două astfel de navete X-37B pentru forțele aeriene, dar nu a fost făcut public care dintre aceste două vehicule a fost trimis de această dată în spațiu și nici nu sunt cunoscute detalii despre misiunea orbitală a acestuia, deși astronomii au reușit să-i identifice parametri orbitali: altitudine 390 km și înclinație orbitală de 45 de grade[fn::http://www.satobs.org/seesat/May-2020/0159.html]. Precedentul vehicul X-37B a fost lansat în 7 septembrie 2019 de o rachetă Falcon 9 și a petrecut nu mai puțin de 780 de zile pe orbită, revenind ulterior pe pista de la centrul spațial Kennedy.

#+CAPTION: Naveta X-37B, înainte de misiunea OTV-6 /(Sursa foto: [[https://www.spaceforce.mil/News/Article/2177702/next-x-37b-orbital-test-vehicle-scheduled-to-launch][US Space Force]])/
[[/img/otv6p1.jpg]]

Lansarea trebuia să aibă loc sâmbătă, 16 mai, dar a fost amânată cu 24 de ore din cauza condițiilor meteo nefavorabile. Astfel, lansarea Starlink-7 a companiei SpaceX, programată inițial pentru duminică, a trebuit să cedeze locul rachetei Atlas V, care executa o misiune în interesul securității Statelor Unite, iar structurile de pe coasta de est nu pot derula mai mult de o lansare orbitală într-un interval mai scurt de 24 de ore. În cele din urmă, SpaceX a decis că lansarea Starlink-7 va avea loc în iunie, după ce în această săptămână furtuna tropicală Arthur a afectat coasta Floridei, iar săptămâna viitoare este programată lansarea SpaceX DM-2 cu astronauți la bordul capsulei Dragon, care, din nou, are prioritate.

*** Alte evenimente

Agenția spațială rusă ar putea să reînceapă explorarea plentei *Venus*, printr-un set de trei misiuni derulate începând cu 2027[fn::https://tass.ru/kosmos/8477973]. Prima dintre acestea urmează să fie *Venera-D*, o colaborare cu NASA, care presupune o sondă orbitală și un lander, urmată de alte două misiuni din ce în ce mai ambițioase. Din păcate, va trebui să mai așteptăm până în 2021 pentru detalii suplimentare, dar faptul că planeta Venus intră din nou în centrul atenției este un lucru îmbucurător.

---

Cu o săptămână înaintea lansării misiunii SpX-DM-2 cu astronauți la bordul capsulei Dragon, *Doug Loverro*, directorului programului de zboruri cu echipaj din cadrul *NASA*, a demisionat[fn::https://www.npr.org/2020/05/19/859019450/head-of-nasas-human-spaceflight-program-resigns-a-week-before-crucial-launch]. El a precizat că acest lucru nu are legătură cu lansarea programată pentru miercuri, 27 mai, demisia fiind rezultatul unei greșeli personale, dar fără a da detalii. În martie, Loverro preciza că stația spațială selenară Gateway nu este esențială pentru programul Artemis și nici nu va fi finalizată la timp pentru Artemis-3, misiunea care va duce un echipaj pe suprafața Lunii.
Doug Loverro l-a înlocuit în 2019 pe William Gerstenmaier[fn::https://www.nasa.gov/press-release/nasa-administrator-selects-douglas-loverro-as-next-human-spaceflight-head], care deținea respectiva funcție de 15 ani. Acum Ken Bowersox, un fost astronaut și participant în 5 misiuni ale navetei spațiale, este temporar în fruntea programului de zboruri cu echipaj, după ce a asigurat interimatul după demiterea lui Gerstenmaier până la preluarea funcției de Loverro.

---

Varianta audio a acestui material poate fi ascultată la [[https://radioromaniacultural.ro/buletin-cosmic-nr-76/][Radio România Cultural]].

** Buletin Cosmic nr. 75 :kuaizhou:cygnus:ng13:soyuz:cz5b:hayabusa2:
:PROPERTIES:
:EXPORT_FILE_NAME: 075
:EXPORT_DATE: 2020-05-13
:END:

*** Lansări orbitale

Luni dimineața, la ora 04:16 ora României, o rachetă chinezească *Kuaizhou-1A* a lansat doi sateliți de comunicații de la centrul spațial Jiuquan. Fiecare din cei doi sateliți cântărește 93 de kilograme și aceștia au fost plasați pe orbită heliosincronă, la o altitudine de 561 km. A fost a 31-a lansare orbitală din 2020 și a 10-a pentru China, care împarte primul loc cu Statele Unite într-un clasament general al tentativelor de lansare, însă China a suferit deja 2 eșecuri, ratând lansările Changzheng-7A și Changzheng-3B din 16 martie, respectiv 09 aprilie. Kuaizhou-1A este o rachetă cu combustibil solid, de calibru ușor, care poate fi lansată de pe o platformă mobilă, și care poate urca cel mult 200 de kilograme pe orbită heliosincronă, la cel mult 700 km altitudine. A fost a 11-a lansare a acestei rachete din 2013.

*** Alte evenimente

Capsula *Cygnus NG-13*, lansată în 15 februarie de o rachetă Antares pentru a transporta peste 3 tone de provizii pentru echipajul de pe orbită, s-a desprins luni de modulul Unity al Stației Spațiale Internaționale[fn::https://blogs.nasa.gov/spacestation/2020/05/11/u-s-cygnus-resupply-ship-departs-station/]. Capsula va mai rămâne pe orbită până la sfârșitul lunii, pentru a derula o serie de experimente științifice, înainte să revină distructiv prin atmosferă. Unul dintre aceste experimente se numește SAFFIRE și urmărește modul în care un incendiu se poate extinde în interiorul unei nave orbitale, pe diverse tipuri de materiale, un experiment care din motive de siguranță nu se poate desfășura la bordul stației spațiale, dar care poate oferi date importante pentru viitorul explorării spațiale. Următoarea capsulă Cygnus este programată pentru lansare în toamnă, însă până atunci la bordul ISS vor ajunge cu provizii o navă japoneză HTV și o navă cargo rusească Progress.

#+CAPTION: Capsula Cygnus, la câteva secunde după desprinderea de brațul robotic Canadarm2 al Stației Spațiale Internaționale /(Sursa foto: [[https://www.flickr.com/photos/nasa2explore/49483196861/][NASA]])/
[[/img/cygnusng.jpg]]

Chiar dacă se apropie lansarea a doi astronauți americani la bordul unei capsule Dragon2, NASA a mai cumpărat de la agenția spațială rusă încă un loc într-o capsulă *Soyuz* pentru finalul acestui an[fn::https://blogs.nasa.gov/spacestation/2020/05/12/nasa-completes-negotiations-for-additional-soyuz-seat-in-fall/], în eventualitatea în care debutul lansărilor cu echipaj din SUA întârzie[fn::https://spacepolicyonline.com/news/nasa-roscosmos-agree-on-one-more-soyuz-seat/#.Xrsd7YWYGNw.twitter]. Dacă la începutul parteneriatului dintre NASA și Roscosmos prețul unui zbor cu o capsulă Soyuz era de 20 de milioane de dolari, acesta a crescut constant de-a lungul timpului, ajungând la 81 de milioane în 2018, 86 de milioane în 2019 și la peste 90 de milioane pentru zborul rezervat în aceste zile de NASA pentru luna octombrie. Capsula Soyuz a fost, din 2011, singurul vehicul capabil să transporte astronauți pe Stația Spațială Internațională, dar NASA speră să schimbe acest lucru începând cu 27 mai, data lansării misiunii SpaceX DM-2 și a noii capsule Dragon2 cu echipaj la bord. După ce capsulele Dragon2 și CST-100 Starliner vor zbura regulat spre ISS, NASA va folosi în continuare capsulele Soyuz, dar în regim barter, pentru că și cosmonauți ruși urmează să zboare la zborul noilor capsule americane.

După lansarea cu succes la bordul rachetei *Changzheng-5B* de marți, 5 mai, capsula de nouă generație care urmează să lanseze în viitor taikonați pe orbită și probabil și spre Lună, a revenit cu bine pe Pământ vineri, 8 mai, după ce timp de 4 zile a efectuat o serie de manevre orbitale, în vederea validării noului vehicul. În prezent, China folosește capsula Shenzhou pentru lansarea de echipaj pe orbită, dar aceasta urmează să fie înlocuită în viitor cu o capsulă mai încăpătoare și mai modernă, deși numele noului vehicul nu a fost încă făcut public. Capsula a supraviețuit trecerii prin atmosferă și a fost recuperată dintr-un deșert din nordul țării, însă treapta primară a rachetei Changzheng-5B, care în urma lansării a ajuns și ea pe o orbită instabilă, a revenit necontrolat prin atmosferă în cursul zilei de marți, deasupra Oceanului Atlantic. Cântărind aproape 18 tone, a fost cel mai mare obiect revenit necontrolat de pe orbită, după stația sovietică Salyut-7 din 1991, care cântărea 39 de tone. Conform unor imagini apărute online[fn::https://twitter.com/planet4589/status/1260222397350887425], resturi ale rachetei au fost recuperate din Coasta de Fildeș, dar se pare că din fericire acestea nu au cauzat victime. Dacă reintrarea în atmosferă se făcea cu 15-20 de minute mai repede, resturi ale rachetei chinezești ar fi căzut deasupra orașului New York[fn::https://arstechnica.com/science/2020/05/large-chunks-of-a-chinese-rocket-missed-new-york-city-by-about-15-minutes/].

Sonda niponă *Hayabusa2*, care se întoarce de pe asteroidul Ryugu, și-a pornit marți propulsoarele ionice, pentru a-și modifica orbita în jurul Soarelui și pentru a se pregăti de interceptarea Pământului[fn::https://twitter.com/haya2e_jaxa/status/1259754473888428032?s=20]. Motoarele ionice vor funcționa până în luna septembrie, urmând ca în decembrie sonda să revină pe Pământ. Cercetătorii se așteaptă să găsească în interiorul sondei câteva grame de sol prelevat de la suprafața Ryugu, pe care Hayabusa2 l-a studiat între 27 iunie 2018 și 12 noiembrie 2019.

Varianta audio a acestui material poate fi ascultată la [[https://radioromaniacultural.ro/buletin-cosmic-nr-75/][Radio România Cultural]].

** Buletin Cosmic nr. 74 :cz5b:rs25:spxdm2:spacex:nasa:starship:
:PROPERTIES:
:EXPORT_FILE_NAME: 074
:EXPORT_DATE: 2020-05-06
:END:

*** Lansări orbitale

O rachetă *Changzheg-5B* a fost lansată marți, 5 mai, la ora 13:00 ora României, urcând pe orbită un prototip al viitoarei capsule chinezești care va transporta taikonauți în spațiu, succesoarea actualei capsule Shenzhou (care nu a primit încă oficial un nume). Un experiment suplimentar care a fost lansat pe orbită cu această ocazie a eșuat: un scut gonflabil care urma să fie folosit de viitoare misiuni orbitale și care ar fi trebuia să revină prin atmosferă nu a reușit să supraviețuiască acestei manevre. Racheta Changzheng-5B este practic o variantă a rachetei Changzheng-5, cea mai puternică rachetă chinezească, adaptată pentru zboruri spre orbita terestră joasă. Primele trei zboruri CZ-5 au fost folosite pentru a trimite sateliți pe orbită geostaționară, însă primele două lansări au fost problematice: prima lansare, din 2016, a fost până la urmă un succes, deși au existat îngrijorări majore ale inginerilor de la sol, îndreptățite după ce lansarea din 2017 a fost un eșec ce a dus la pierdea satelitului. Din fericire, ultima lansarea, cea din decembrie 2019, a fost una reușită. Prima treaptă a rachetei este propulsată de două motoare YF-77 alimentate cu hidrogen și oxigen lichid și patru boostere propulsate fiecare de câte două motoare YF-100 cu kerosen. Racheta poate urca 14 tone pe orbită geostaționară sau 22 de tone pe orbită terestră joasă (varianta CZ-5B). Este un lansator esențial pentru viitoarea stație spațială chinezească, dar și pentru misiunile selenare și marțiene pe care Agenția Spațiale Chineză le are în plan pentru acest an.

*** Alte evenimente

Compania americană *Aerojet Rocketdyne* a primit 1.79 miliarde de dolari de la NASA pentru încă alte 6 motoare *RS-25*, motoare ce urmează să fie folosite pentru treapta primară a viitoarei rachete SLS[fn::https://www.rocket.com/article/nasa-awards-aerojet-rocketdyne-179-billion-contract-modification-build-additional-rs-25]. În total, din 2015[fn::https://www.nasa.gov/press-release/nasa-awards-contract-to-restart-development-of-engines-to-power-agency-s-journey-to], Aerojet Rocketdyne a primit 3.5 miliarde de dolari redeschiderea liniei de producție a motoarelor RS-25 și pentru o comandă de 24 de bucăți în total, ceea ce înseamnă că prețul unui singur motor este de aproape 150 de milioane de dolari. Cum o rachetă SLS are nevoie de 4 motoare RS-25, doar prețul motoarelor unei lansări SLS se ridica la peste 500 de milioane de dolari, rezultând că o lansare SLS ar putea depăși 2 miliarde de dolari. RS-25 sunt motoarele folosite de naveta spațială între 1981 și 2011 și NASA mai are 16 motoare astfel de motoare RS-25 funcționale, rămase de la navetele spațiale, care au fost recondiționare și care vor fi folosite în primele 4 zboruri SLS. Când navetele spațiale erau folosite, un motor RS-25 costa aproximativ 50 de milioane de dolari și erau reutilizabil, însă racheta SLS nu este proiectată pentru a-i fi recuperate motoarele primei trepte.

---

Ne apropiem de data lansării misiunii *SpaceX Demo Mission 2*! NASA și SpaceX[fn::https://www.spacex.com/news/2020/04/17/crew-demo-2-mission] au organizat vineri, 1 mai, o conferință de presă în care au oferit o serie de amănunte cu privire la această misiune. Astfel dacă vremea va permite, lansarea va avea loc în 27 mai, la ora 23:32 ora României[fn::https://www.nasa.gov/specials/dm2/], în ciuda situație creată de actuala pandemie de COVID-19. Dacă va fi amânată, următoarea dată disponibilă va fi 30 mai. Echipajul, fomat din doi astronauți, Bob Behnken și Doug Hurley, va zbura de la Johnson Space Center, unde au loc antrenamentele, la Kennedy Space Center, în data de 16 mai, după care vor intra în carantină până în momentul lansării. Andocarea capsulei Dragon2 cu Stația Spațială Internațională poate avea loc într-un interval cuprins între 2 și 48 de ore după lansare, dar pentru că această misiune este un zbor test, andocarea nu va avea loc mai devreme de 19 ore după lansare, oferind timp echipajului de la bord și iginerilor de la sol să verifice dacă toți parametri sunt nominali. NASA a anunțat de asemena că decis acum câteva luni să prelungească misiunea DM-2: capsula Dragon va rămâne cel puțin 30 de zile andocată cu ISS, iar după andocare se va decide cu cât se va prelungi misiunea, ținând cont de faptul că această variantă a capsulei poate rămâne cel mult 119 zile pe orbită (limitarea o face degradarea panourilor solare, în viitor capsula va putea petrece până la 7 luni pe orbită). SpaceX își dorește să recupereze această capsulă și să o folosească și în viitor, pentru o altă misiune, capsulele Dragon2 fiind proiectate pentru a fi folosite de până la 5 ori. La finalul misiunii DM-2, după decuplarea de ISS, vor trece 24 de ore până când capsula va ajunge în apele Atlanticului, de unde echipajul, împreună cu capsula, va fi recuperat șia dus la sol la bordul unor ambarcațiuni speciale. Dragon2 este al 5-lea vehicul american care va transporta echipaj pe orbită și al 9-lea vehicul orbital, după capsulele Mercury, Gemini, Apollo, naveta spațială, Vostok, Voshod, Soyuz și Shenzhou.

#+CAPTION: Astronauții NASA Bob Behnken și Doug Hurley, antrenându-se la bordul unei capsule Dragon2 pentru misiunea SpaceX DM-2. /Sursa foto: [[https://www.spacex.com/sites/spacex/files/astrotraining.jpg][SpaceX]]/
[[/img/astrotraining.jpg]]

---

La scurt timp după conferința de presă referitoare la misiunea Demo Mission 2, *SpaceX* a anunțat că a efectuat cu succes al 27-lea și ultimul test al parașutelor capsulei Dragon2[fn::https://twitter.com/SpaceX/status/1256299740653858819], unul din ultimele obstacole tehnice care ne mai despart de lansarea programată pentru data de 27 mai.

---

Marți, 5 mai prototipul *Starship SN4* al *SpaceX* a realizat cu succes un test static al unui motor Raptor[fn::https://youtu.be/Cp2oaguCzN8]! Este o veste bună pentru SpaceX, după ce vehiculele anterioare au suferit avarii majore în timpul presurizarii rezervoarelor cu combustibil, înainte să ajungă să aibă montate motoare Raptor pentru un astfel de test static. Pentru acest test a fost folosit un singur motor Raptor care a funcționat doar 5 secunde, iar în următoarea perioadă sperăm să vedem mai multe motoare testate și poate chiar un zbor până la 150 de metri altitudine al acestui prototip.

---

Administratorul *NASA*, Jim Bridenstine, a anunțat marți, 5 mai, că agenția spațială americană va colabora cu actorul *Tom Cruise* pentru un film realizat la bordul Stației Spațiale Internaționale[fn::https://twitter.com/JimBridenstine/status/1257752395750289409?s=20]. Nu este încă foarte clar dacă Tom Cruise va ajunge pe ISS, singur sau însoțit de o echipă e filmare, dar implicarea lui Elon Musk în acest proiect[fn::https://twitter.com/elonmusk/status/1257814387605159937?s=20] sugerează că cel puțin Tom Cruise, recunoscut pentru faptul că își execută singur majoritatea cascadoriilor din filmele sale, ar putea fi unul din viitori turiști spațiali de la bordul unei viitoare capsule Dragon2 care va zbura spre Stația Spațială Internațională în următorii ani.

Varianta audio a acestui material poate fi ascultată la [[https://radioromaniacultural.ro/buletin-cosmic-nr-74/][Radio România Cultural]].

** Buletin Cosmic nr. 73 :progress:ms14:hope:tianwen:sealaunch:spacex:luna25:vega:ariane5:
:PROPERTIES:
:EXPORT_FILE_NAME: 073
:EXPORT_DATE: 2020-04-29
:END:

*** Lansări orbitale

Sâmbătă dimineața, la ora 04:51 ora României, o navă cargo *Progress MS-14* a ajuns pe orbită[fn::https://blogs.nasa.gov/spacestation/2020/04/24/russian-resupply-ship-headed-for-station/], după ce a fost lansată de o rachetă Soyuz-2.1a de la Baikonur, Kazahstan. Într-un gest rar al agenției spațiale ruse, racheta a fost botezată "Victory Rocket", lansarea ei având loc la câteva zile după Ziua Victoriei sărbătorită la Moscova. La doar 3 ore și 21 de minute după lansare (și doar 2 orbite parcurse în jurul Pământului), nava Progress MS-14 a andocat cu modulul Zvezda al ISS la ora 08:12, ora României[fn::https://blogs.nasa.gov/spacestation/2020/04/25/progress-cargo-ship-docked-to-station/]. Progress MS-14 a transportat pe ISS 700 de kilograme de combustibil, 1350 de kilograme de provizii pentru echipaj și echipamente științifice, 429 de litri de apă și 46 kilograme de aer. Treapta superioară a rachetei lansatoare Soyuz-2.1a a revenit în atmosferă, putând fi observată deasupra regiunei spaniole Coruña, marți dimineață la ora 7:45 ora României[fn::https://twitter.com/Canaan_1983/status/1255035545648062464].

#+CAPTION: Racheta Soyuz-2.1a, înaintea lansării navei cargo Progress MS-14 spre Stația Spațială Internațională. /Sursa foto: [[https://twitter.com/Space_Station/status/1253810784439689216][NASA]]/
[[/img/progressms14.jpg]]

*** Alte evenimente

Un nou test al unui prototip *Starship* a avut loc la sediul SpaceX din Boca Chica, Texas. De acestă dată, vehiculul SN4 a trecut cu brio testul de presurizare[fn::https://twitter.com/elonmusk/status/1254632509863866368], după ce trei vehiculele precedente au explodat în diverse etape ale testării. Testul de luni a însemnat presurizarea rezervorului intern până al 4.9 bari[fn::https://www.youtube.com/watch?v=N5t-oEbBprc], o presiune inferioară celei necesare pentru un zbor orbital (6 bari), dar a fost vorba de un prim test al acestui vehicul nou, care incorporează o serie de modificări realizate după problemele versiunilor anterioare. În urmatoarele zile, SN4 va primi un motor Raptor pentru un test static, urmând ca în viitor, versiunea SN5 va primi trei astfel de motoare, care urmează să fie folosite pentru zboruri atmosferice.

---

Misiunea chineză care va pleca spre Marte în această vară (cândva în luna iulie, cu ajutorul unei rachete Changzheng-5) a fost recent denumită *Tianwen-1*[fn::http://www.xinhuanet.com/english/2020-04/24/c_139004198.htm]. Numele roverului marțian nu a fost încă făcut public, urmează să fie anunțat de agenția spațială chineză în viitorul apropiat. Tianwen înseamnă “întrebări cerești” și este titlul unui poem scris de Qu Yuan, în China antică (340 – 278 îen). Agenția spațială chineză a declarat că intenționează să folosească numele Tianwen și pentru următoarele misiuni interplanetare chinezești.

---

Roscosmos, agenția spațială rusă, a dat recent mai multe detalii cu privire la următoarea misiune selenară *Luna-25*. Bineînțeles fără echipaj la bord, aceasta va consta dintr-un lander care va ajunge la Polul Sud selenar în octombrie 2021[fn::https://ria.ru/20200428/1570702396.html], cu ajutorul unei rachete Soyuz-2.1a, ajutată de treapta superioară Fregat. La 10 zile după lansare, landerul va ajunge pe suprafața Lunii, unde își va începe misiunea științifică. Rusia nu a mai ajuns pe Lună din 1976, când Luna-24 devenea prima misiune selenară automatizată care a adus pe Pământ 170 de grame de sol lunar.

---

Compania rusă care a achiziționat recent platforma maritimă *SeaLaunch* a declarat că a început procedurile pentru faliment[fn::https://www.rbc.ru/business/23/04/2020/5ea13ead9a79477951e55803]. Asta după ce platforma a fost mutată în ultimele săptămâni din largul coastei de vest a Statelor Unite până la Vladivostok, în încercarea de a resuscita operațiunile de lansări orbitale de pe platforma maritimă. Între 1999 și 2014  au fost 36 de lansări ale rachetei ucrainiene Zenit, din care 4 s-au încheiat cu un eșec, platforma permițând astfel rachetei să fie lansată din apropierea ecuatorului, profitând la maximum de viteza de rotație a Pământului în jurul axei și aducând astfel un plus de performanță. În iunie 2019, racheta Changzheng-11 devenea prima rachetă din China care era lansată de pe o platformă maritimă proprie, plasată în Marea Galbenă, o a doua astfel de platofrmă folosită pentru lansări orbitale și aparent singura operațională în prezent.

---

Avem și vești bune, pentru că *Arianespace* va începe din iunie să reia lansările orbitale suspendate din cauza actualei pandemii: astfel, la mijlocul lunii iunie este programat un zbor al unei rachete Vega, primul după eșecul din iulie anul trecut al acestui lansator de calibru ușor, în timp ce următoarea lansare Ariane 5 este programată pentru finalul lunii iulie[fn::https://www.arianespace.com/press-release/covid-19-arianespace-to-resume-its-launch-campaigns-at-the-guiana-space-center/]. Vega va urca pe orbită 50 de sateliți de mici dimensiuni, în timp ce Ariane 5 va lansa spre orbită geostaționară doi sateliți de telecomunicații, pentru companiile Intelsat și B-SAT.

---

Versiunea audio a acestui material poate fi ascultată pe site-ul [[https://radioromaniacultural.ro/buletin-cosmic-nr-73/][Radio România Cultural]].

** Buletin Cosmic nr. 72 :iss:mev1:dragon2:asat:starlink:iran:spacex:
:PROPERTIES:
:EXPORT_FILE_NAME: 072
:EXPORT_DATE: 2020-04-22
:END:

*** Lansări orbitale

*Iran* a lansat miercuri dimineața, la ora 06:59[fn::https://en.mehrnews.com/news/157924/VIDEO-IRGC-s-satellite-sends-first-footage-from-space], un satelit, denumit Noor-1[fn::https://www.irna.ir/news/83760218/%D9%86%D8%AE%D8%B3%D8%AA%DB%8C%D9%86-%D9%85%D8%A7%D9%87%D9%88%D8%A7%D8%B1%D9%87-%D9%86%D8%B8%D8%A7%D9%85%DB%8C-%D8%A7%DB%8C%D8%B1%D8%A7%D9%86-%D8%AF%D8%B1-%D9%85%D8%AF%D8%A7%D8%B1-%D8%B2%D9%85%DB%8C%D9%86-%D9%82%D8%B1%D8%A7%D8%B1-%DA%AF%D8%B1%D9%81%D8%AA], folosind un propulsor nou, Qased, cu două trepte. Qased este derivată din racheta balistică cu rază medie de acțiune Shahab-3 (cu combustibil lichid, derivată la rândul ei din racheta nord-coreeană Nodong-1), care a fost modificată pentru a primi o treaptă secundară Salman (cu combustibil solid, anunțată public în februarie). Satelitul, lansat de la baza militară Shahroud, ar fi ajuns la o altitudine de 426 km[fn::https://apnews.com/0b45baa8a846f55e058e98905e290ce5][fn::https://celestrak.com/satcat/tle.php?INTDES=2020%2D024]. Lansarea vine după 5 tentative eșuate în ultimii 3 ani pentru rachetele Simorgh și Safir (folosite de Iran în ultima perioadă pentru lansări orbitale) tentative care conțin și o explozie pe rampa de lansare a unei rachete Safir, în timpul pregătirilor pentru lansarea satelitului Nahid-1. Mai mult decât atât, Iranul a declarat că este primul satelit militar iranian, acesta fiind începutul unui program spațial paralel cu cel civil, derulat de agenția spațială iraniană și care lucrează în prezent la dezvoltarea unei versiuni mai puternice a lansatorului Simorgh. Iran a reușit să lanseze 5 sateliți începând cu 2008, însă ultimul a fost lansat în 2015, după care au început problemele pentru programul spațial iranian.

---

Tot miercuri, dar la ora 22:30, SpaceX a lansat un nou set de 60 de sateliți *Starlink*, folosind o rachetă Falcon 9 aflată la al patrulea zbor. Prima treaptă a fost din nou recuperată pe barja /Of Course I Still Love You/ și probabil va fi pregătită pentru un nou zbor după ce va ajunge în hangarul din Florida. SpaceX a refolosit în cadrul acestei lansări și conul protector al rachetei, cel care încapsulează sateliții, pentru a-i proteja în primele faze ale urcării spre orbită, asigurând în același timp și o formă aerodinamică rachetei. De obicei, acest con protector este aruncat înainte de inserția orbitală, însă în ultimul timp SpaceX a încercat să-l recupereze, folosind nave cu plase care capturează din zbor cele două jumătăți ale conului, care revin spre apele Atlanticului frânate cu ajutorul unor parașute. Motivul este unul economic: acest con protector, realizat din materiale speciale, costă 6 milioane de dolari, sumă ce reprezintă 10% din prețul unei lansări Falcon 9. Lansarea de astăzi aduce la 420 numărul de sateliți pe care SpaceX îi are pe orbită și Falcon 9.

A fost a 83-a lansare a unei rachete Falcon 9 (a 6-a din 2020), a 51-a recuperare a unei trepte primare și a 115-a lansare de pe rampa LC-39A de la Kennedy Space Center.

#+CAPTION: Lansarea rachetei Falcon 9, având la bord 60 de sateliți Starlink. Este al 4-lea zbor pentru treapta primară B1051 și al 2-lea zbor pentru conul protector al rachetei, care a mai fost folosit în misiunea AMOS-17 din august 2018. /Sursa foto: [[https://twitter.com/julia_bergeron/status/1253048298140766208][Julia Bergeron]]/
[[/img/f9starlink6.jpg]]

*** Alte evenimente

*Oleg Skripochka, Jessica Meir și Andrew Morgan* au ajuns vineri dimineață (17 aprilie)  înapoi pe Pământ, la bordul capsulei *Soyuz MS-15*[fn::https://blogs.nasa.gov/spacestation/2020/04/17/touchdown-expedition-62-returns-to-earth-completes-station-mission/] Pe Stația Spațială Internațională a început astfel Expediția 63, pe orbită aflându-se Anatoli Ivanishin, Ivan Vagner și Chris Cassidy, ajunși în spațiu abia joia trecută, cu capsula Soyuz MS-16. Următorii astronauți care vor fi lansați în spațiu sunt Bob Behnken și Dough Hurley, cu racheta Falcon 9, la bordul capsulei Dragon2, lansare programată pentru finalul lunii mai, însă zborul SpaceX va fi unul de scurtă durată (câteva zile). Următorul zbor al unei capsulei Soyuz, MS-17, este programat pentru luna octombrie, însă până atunci mai este așteptat un al doilea zbor SpaceX cu echipaj la bord, care s-ar putea să fie unul de mai lungă durată.

Sâmbătă, modulul Zvezda al Stației Spațiale Internaționale și-a activat motoarele pentru 58.5 secunde, reducând astfel viteza stației cu 0.97 m/s și ajustând orbita ISS  pentru lansarea Progress MS-14[fn::https://www.roscosmos.ru/28413/], programată pentru sâmbătă, care urmează să andocheze chiar cu modulul Zvezda. Acesta este rar folosit pentru astfel de manvere, deoarece motoarele sale sunt de obicei blocate de vehicule andocate, iar modificarea orbitei ISS se realizează prin motoarele acestor vehicule, de obicei nave Progress.

#+CAPTION: Andrew Morgan (NASA), Oleg Skripochka (Roscosmos) și Jessica Meir (NASA), înainte de a reveni pe Pământ. /Sursa foto: [[https://www.flickr.com/photos/nasa2explore/49728158496/][NASA]]/
[[/img/exp62.jpg]]

---

Săptămâna trecută satelitul de telecomunicații Intelsat 901 a fost din nou activat, grație andocării cu vehiculul *MEV-1* din 25 februarie[fn::https://news.northropgrumman.com/news/releases/northrop-grumman-successfully-completes-historic-first-docking-of-mission-extension-vehicle-with-intelsat-901-satellite]. MEV-1, construit de Northrop Grumann, a fost lansat în octombrie anul trecut, la bordul unei rachete Proton, s-a apropiat apoi de Intelsat 901, cu care andocat și pe care l-a remorcat astfel spre o orbită operațională. Este pentru prima dată când un satelit comercial a redevenit funcțional după andocarea cu un alt vehicul, iar compania Northrop Grumann a declarat că un alt vehicul MEV va fi lansat până la finalul acestui an, pentru a ajuta un alt satelit de telecomunicații Intelsat să redevină activ (Intelsat 10-02).

---

NASA și SpaceX au anunțat că lansarea *Dragon2* cu echipaj spre Stația Spațială Internațională este programată pentru 27 mai, ora 23:32[fn::https://www.spacex.com/news/2020/04/17/crew-demo-2-mission], la 3246 zile distanță de la ultima lansare cu echipaj din Statele Unite (misiunea STS-135 a navetei Atlantis). Pentru această misiune, doi astronauți se vor afla în capsula Dragon2: Doug Hurley, care va fi comandantul misiunii, în timp ce Bob Behnken va fi comandat secund. Ambii astronauți se vor afla la al treilea zbor spre Stația Spațiale Internațională, după ce în trecut au ajuns pe orbită cu ajutorul navetelor spațiale.

#+CAPTION: Capsula Dragon2, care-i va lansa pe Dough Hurley și Bob Behnken pe orbită, în misiunea SpaceX Demo-2, programată pentru 27 mai. /Sursa foto: [[https://blogs.nasa.gov/kennedy/2020/04/17/launch-date-set-for-first-crew-flight-from-u-s-soil-since-2011/][NASA, SpaceX]]/
[[/img/dragon2.jpg]]

---

Pentru că NASA va începe din acest an să lanseze astronauți pe orbită, diminuând astfel dependența de capsulele rusești Soyuz (dar fără a renunța complet la acestea), agenția spațială rusă caută noi surse de venit, iar asta înseamnă că vom vedea din nou turiști la bordul Stației Spațiale Internaționale, în viitorul apropiat. Astfel, la finalul anului 2021, *doi turiști spațiali vor ajunge pe ISS* cu capsula Soyuz MS-20, unde vor petrece revelionul, înainte să revină înapoi pe Pământ în ianuarie 2022[fn::https://tass.ru/kosmos/8282283]. Nu au fost făcute public numele celor doi turiști, dar unul dintre ei ar putea fi Johanna Maislinger, despre care sunt zvonuri că se antrenează de o perioadă de timp pentru o astfel de misiune. Zborurile viitorilor turiști sunt intermediate de compania *Space Adventures*, cu experiență în domeniu, fiind cea care între 2001 și 2009 a transportat 7 persoane pe ISS. Comandatul misiunii Soyuz MS-20 va fi, cel mai probabil, Alexander Misurkin, care a mai zburat de două ori spre ISS, la bordul Soyuz TMA-08M și Soyuz MS-06, cumulând 334 zile petrecute pe orbită.

---

Rusia a efectuat săptămâna trecută un *test al unei rachete balistice anti-satelit* A-235 PL-19 Nudol (Anti-satellite weapons --ASAT)[fn::https://www.spacecom.mil/MEDIA/NEWS-ARTICLES/Article/2151611/russia-tests-direct-ascent-anti-satellite-missile/]. Asta este vestea proastă, vestea bună fiind aceea că nu a avut loc o interceptare reală a unui satelit, deci nu s-a produs nici o explozie pe orbită care să genereze resturi, fiind testată doar racheta în sine. Lucru oarecum de așteptat pentru că Rusia nu are nici un astfel de satelit-țintă pe o orbită inferioară și probabil dacă va efectua un test cu interceptare, nu o va face cu un satelit aflat la 500 km altitudine ci va lansa în prealabil un satelit care va fi plasat pe orbită joasă, așa cum a făcut și India la începutul anului trecut, înainte să efectueze un astfel de test, criticat de comunitatea științifică internațională.

---

Versiunea audio a acestui material poate fi ascultată pe site-ul [[https://radioromaniacultural.ro/buletin-cosmic-nr-72/][Radio România Cultural]].

** Buletin Cosmic nr. 71 :soyuz:ms16:bepicolombo:cz3b:
:PROPERTIES:
:EXPORT_FILE_NAME: 071
:EXPORT_DATE: 2020-04-15
:END:

*** Lansări orbitale

Joi, 9 aprilie, de la ora 11:05, capsula *Soyuz MS-16* a fost lansată de la Baikonur, folosindu-se pentru prima dată în lansarea unei capsule cu echipaj o rachetă Soyuz-2.1a, după ce mai vechea rachetă Soyuz-FG a fost retrasă din uz anul trecut. Cei trei membri ai echiapjului, Anatoli Ivanishin, Ivan Vagner și Chris Cassidy, au făcut 6 ore până au adocat cu Stația Spațială Internațională, unde vor rămâne timp de aproximativ 6 luni. Andocarea a avut loc la ora 17:13. Ivanishin și Cassidy se află la cel de-al treilea zbor orbital, în timp ce Vagner este la prima sa lansare în spațiu. Inițial din echipaj trebuia să facă parte Nikolai Tikhonov și Andrei Babkin, dar din motive medicale (o accidentare nefericită a lui Tikhonov), cei doi au fost înlocuiți cu echipajul de rezervă. În acest moment, la bordul Stației Spațiale Internaționale se află 6 astronauți, dar Andrew Morgan, Oleg Skripochka și Jessica Meir vor reveni pe Pământ la bordul capsulei Soyuz MS-15, în 17 aprilie.

#+CAPTION: Lansarea primei rachete Sozyu-2.1a cu o capsulă cu echipaj la bord (Soyuz MS-16) de la cosmodromul din Baikonur. A fost al 102-lea zbor al unei rachete Soyuz. (Sursa foto: [[https://twitter.com/roscosmos/status/1248216758969937920][Roscosmos]])
[[/img/soyuzms16r.jpg]]

---

Tot joi, din China a avut loc o nouă lansare orbitală, o rachetă *Changzheng-3B* a decolat de la centrul spațial Xichang și trebuia să urce pe orbită geostaționară satelitul de telecomunicații indonezian Palapa-N1, construit de China. Din păcare, lansarea a eșuat, din cauza unor probleme tehnice ale celei de-a treia trepte[fn:bul71a], fiind al doilea eșec al Chinei din acest an, după eșecul rachetei Changzheng-7A de luna trecută. Satelitul pierdut urma să înlocuiască mai vechiul satelit Palapa-D, construit de compania europeană Thales-Alenia și lansat în 2009, tot de o rachetă Changzheng-3B care și atunci a avut o problemă cu unul din cele două motoare ale celei de-a treia trepte, rezultând într-o orbită inferioară celei planificate, dar satelitul a reușit să-și folosească propulsoarele de la bord pentru a ajunge în cel din urmă pe orbita corectă. Din acest motiv, scesta a ajuns la finalul vieții mai repede, după 10 ani și nu după 15, așa cum ar fi fost normal, prin diminuarea rezervelor de combustibil de la bord. Noul satelit Palapa-N1 cântărea 5550 de kilograme și urma să devină activ în luna iunie. Pentru această lansare a fost folosită versiunea G2 a rachetei Changzheng-3B care permite lansarea de cel mult 5550 kg spre orbită geostaționară, spre deosebire de varianta normală a rachetei, care poate urca dar 11.2 tone pe orbită terestră joasă sau 5.1 tone pe orbită geostaționară. Changzheng-3B este principala rachetă chinezească folosită pentru lansări spre orbită geostațonară și urma să lanseze în următoarea perioadă ultimii doi sateliți Beidou, care ar fi completat în primă fază constelația de sateliți de geolocație a Chinei.

*** Alte evenimente

Lansată în 20 octombrie 2018, sonda *BepiColombo* a survolat vineri, 10 aprilie, Pământul, într-o manevră menită să-i ajusteze traiectoria pentru inserția orbitală în jurul planetei Mercur, în 2025. Sonda europeană s-a apropiat până la 12700 km de planeta noastră, sâmbătă dimineața la ora 07:25[fn:bul71d], înainte de a se depărta pentru totdeauna de Pământ. Până va ajunge să orbiteze Mercur, sonda va mai efectua încă opt astfel astfel de manevre asistate de gravitația unei planete, următoarele două fiind survoluri ale lui de Venus, iar restul le va efectua în jurul lui Mercur, înainte de a intra pe orbita planetei. Astfel de manevre măresc timpul necesar sondei să ajungă la destinație, dar în același timp înseamnă o economie de combustibil și astfel mai mult loc pentru echipamente științifice. BepiColombo este o colaborare între agenția spațială europeană și cea japoneză și conține de fapt două sonde orbitale: cea europeană, /Mercury Planetary Orbiter/ --MPO și cea japoneză, /Mercury Magnetospheric Orbiter/ --Mio.

---

Agenția spațială japoneză (*JAXA*) își concentrează din ce în ce mai mult eforturile spre Lună: în următorii ani sunt plănuite două misiune nipone spre Lună, una constând dintr-o sondă orbitală, dar și un lander de mici dimensiuni, misiune ce urmează să fie lansată de o rachetă cu combustibil solid Epsilon[fn:bul71c], de producție proprie, o alternativă la familia de rachete H-IIA folosită de obicei de agenția spațială japoneză. În 2021, tot din Japonia urmează să plece spre Lună două landere, fiecare de 50 de kilograme, la bordul unei rachete H-IIA, cu combustibil lichid, într-o misiune care își propune să testeze aselenizarea la punct fix[fn:bul71b], pentru ca în viitor Japonia să poată aduce eșantioane de sol selenar pe Pământ, așa cum a făcut-o deja de pe asteroidul Itokawa, în misiunea Hayabusa. Pentru 2029, agenția spațială japoneză, în parteneriat cu constructorul de automobile Toyota, intenționează să trimită un rover pe Lună, rover cu spațiu interior presurizat care ar putea fi folosit de eventualii ocupanți ai unei baze selenare, asta dacă programul Artemis al NASA nu va fi întrerupt până atunci. Între 2007 și 2009, Japonia a avut sonda Kaguya pe orbita Lunii, probabil cea mai ambițioasă misiune selenară după finalizarea programului Apollo.

---

*Rocketlab* a anunțat că recent a efectuat cu succes un test al sistemului de recuperare al primei trepte a unei rachete *Electron*[fn:bul71e]. Spre deosebire de SpaceX, RocketLab nu își propune să controleze propulsiv revenirea primei trepte prin atmosferă ci va folosi pentru recuperarea acesteia un sistem de parașute, iar un elicopter va captura astfel din zbor treapta primară, care urmează să fie refolosită. Electron este o rachetă de calibru ușor, care poate lansa cel mult 225 kilograme pe orbită, dar costul unei lansări este deja unul scăzut, doar 6 milioane de dolari, de 10 ori mai mult decât prețul unei rachete Falcon 9 (care poate urca peste 22 de tone pe orbită).

---

Versiunea audio a acestui material poate fi ascultată pe site-ul [[https://radioromaniacultural.ro/buletin-cosmic-nr-71/][Radio România Cultural]].

*** Note de subsol

[fn:bul71a] http://www.bjnews.com.cn/news/2020/04/09/715164.html
[fn:bul71b] https://global.jaxa.jp/projects/sas/slim/
[fn:bul71c] https://english.kyodonews.net/news/2020/04/5065353da362-japan-eyes-sending-micro-lunar-probe-on-solid-fuel-rocket-in-2020s.html
[fn:bul71d] https://sci.esa.int/web/bepicolombo/-/bepicolombo-takes-last-snaps-of-earth-en-route-to-mercury
[fn:bul71e] https://www.rocketlabusa.com/news/updates/rocket-lab-successfully-completes-electron-mid-air-recovery-test-the-successful-test-brings-rocket-lab-another-step-closer-to-making-electron-a-reusable-launch-vehicle/

** Buletin Cosmic nr. 70 :starliner:boeing:dragon:crs20:covid19:
:PROPERTIES:
:EXPORT_FILE_NAME: 070
:EXPORT_DATE: 2020-04-08
:END:

*Boeing* a anunțat luni, 6 aprilie, că va repeta misiunea OFT a capsulei *CST-100 Starliner*, înainte ca la bordul capsulei să urce un echipaj[fn:reoftboeing]. Misiunea din decembrie s-a terminat prematur și fără ca Starliner să mai ajungă la ISS, din cauza unei probleme software, care a cauzat ratarea unei manevre în timpul operațiunilor de inserție orbitală. În urma anchetei au fost găsite și alte probleme cu softul de bord, deși capsula a a ajuns în cele din urmă cu bine pe Pământ[fn:reoftend] și oficiali ai Boeing au declarat că dacă un echipaj ar fi fost la bord, acesta nu s-ar fi aflat în nici un moment în pericol. În cele din urmă, din motive de siguranță, Boeing a anunțat că va suporta integral cheltuielile asociate cu un nou test, programat probabil pentru toamna acestui an, ceea ce înseamnă că sunt șanse aproape nule ca Starliner să lanseze un echipaj în acest an. SpaceX continuă pregătirile pentru zborul din această primăvară și dacă totul merge bine, are mari șanse să efectueze două zboruri cu echipaj spre Stația Spațială Internațională înainte ca astronauții să urce la bordul CST-100 Starliner. 

---

Ultima capsulă *Dragon* de primă generație s-a desprins marți, 7 aprilie, de Stația Spațială Internațională[fn:isscrs20] și a fost ulterior recuperată cu succes din apele Oceanului Pacific. Aceasta a dus de pe ISS și o serie de experimente științifice, fiind în acest moment singura variantă prin care aceste experimente pot ajunge înapoi pe Pământ (capsula Soyuz are un volum limitat și prioritate are echipajul de la bord). Misiunea CRS-20 a fost a 20-a și ultima care a folosit acest tip de capsulă Dragon, în viitor SpaceX va folosi capsule de generație nouă, Dragon2, atât pentru zboruri cargo, cât și pentru zboruri cu echipaj la bord, capsule care vor andoca direct cu ISS, fără ajutorul brațului robotic al stației. A fost pentru a treia oară când această capsulă a zburat în spațiu, după ce a mai fost folosită și pentru misiunile CRS-10 (2017) și CRS-16 (2018).

#+CAPTION: Capsula Dragon CRS-20, cu câteva momente înainte de a se desprinde de brațul robotic Canadarm2 al ISS (/Sursa foto: [[https://twitter.com/AstroDrewMorgan/status/1247582311488487424][Andrew Morgan-NASA]]/)
[[/img/dragon_crs20.jpg]]

---

Un nou prototip *Starship* [[https://www.youtube.com/watch?v=wFXQ5SRCy74][a fost distrus în urma unui test]]: este vorba despre SN3, care a cedat duminică, 5 aprilie, la centrul *SpaceX* de la Boca Chica, Texas. Din fericire nu este vorba despre o nouă problemă de design, ci mai mult a fost o problemă de derulare a testului: în timp ce rezervorul superior a fost umplut cu combustibil, partea inferioară nu a fost prezurizată și în cele din urmă a cedat, avariind însă întreg vehiculul. Starship SN4 se află deja într-o fază avansată a construcției și a devenit rapid propritatea echipei de ingineri care se ocupă de proiectul Starship.

---

Răspândirea virusului *SARS-CoV-2* continuă să afecteze activitățile spațiale. SpaceX a anunțat recent că cel puțin 6 angajați au fost testați pozitiv cu noul virus[fn:spx6cas], iar lansarea unui satelit GPS pentru forțele aeriene ale Statelor Unite de către o rachetă Falcon 9 a fost amânată din 29 aprilie pentru 30 iunie[fn:spxgps3a]. Cu toate acestea, continuă pregătirile pentru lansarea săptămâna viitoare a unui nou set de sateliți Starlink, deși în prezent nici o lansare de pe rampele din Statele Unite ale Americii nu are stabilită o dată fixă. Lansarea sateliților Starlink ar putea totuși avea loc, fiind o activitate internă SpaceX, care nu are legătură cu terțe părți, în afara suportului tehnic oferit de armata SUA pentru lansarea propriu-zisă (sisteme radar, prognoze meteo etc). Restul lansărilor din Guiana Franceză[fn:arianecrna], Japonia sau India sunt amânate pentru o perioadă nedeterminată, China fiind singura putere spațială care ar putea continua lansările orbitale în această perioadă, împreună cu Rusia, care continuă să susțină activitatea de la bordul Stației Spațiale Internaționale.

#+CAPTION: Al treilea satelit GPS-III (a treia generație), fotografiat după ce a ajuns la Cape Canaveral, unde este pregătit pentru lansarea la bordul unei rachete Falcon 9 (/Sursa foto: [[https://www.lockheedmartin.com/en-us/products/gps.html][Lockheed Martin]]/)
[[/img/gps303.png]]

În Rusia, tot din cauza COVID-19, antrenamentul celor 4 viitori astronauți indieni, care a început în februarie, a fost suspendat[fn:crnagang1]. Aceștia se pregătesc la centrul Yuri Gagarin de lângă Moscova să devină primii indieni lansați în spațiu folosind rachete produse și lansate din India, activitate ce face parte din programului Gangayaan al Agenției Spațiale Indiene, program care are ca țintă lansarea primilor astronauți la finalul anului viitor sau, cel mai probabil, în 2022. Până atunci India urmează să certifice racheta GSLV Mk.3 pentru zboruri cu echipaj și să testeze capsula care-i va transporta pe orbită pe astronauții indieni.

Dacă în 24 martie Agenția Spațială Europeană (ESA) a declarat că suspendă patru misiuni spațiale din cauza COVID-19, în 2 aprilie ESA a renunțat la această măsură și a reactivat sondele Cluster, Mars Express, Exomars Trace Gas Orbiter și Solar Orbiter[fn:esacrnaresume]. Unul dintre angajații centrului de comandă din Darmstadt (Germania) a fost testat pozitiv și ar fi intrat în contact cu alți 20 de angajați ai centrului, iar izolarea acestora a dus restrângerea temporară a activităților centrului de comandă. Intrarea în hibernare a sondei Mars Express a afectat și misiunile americane Curiosity și InSight, care foloseau sonda europeană ca releu pentru transmiterea datelor de pe suprafața planetei spre Pământ.

---

Versiunea audio a acestui material poate fi ascultată pe site-ul [[https://radioromaniacultural.ro/buletin-cosmic-nr-70/][Radio România Cultural]].

*** Note de subsol

[fn:spx6cas] https://www.cnbc.com/2020/04/06/spacex-coronavirus-cases-six-employees-test-positive-for-covid-19.html
[fn:spxgps3a] https://www.spaceforce.mil/News/Article/2141251/smc-reschedules-gps-iii-3-launch
[fn:crnagang1] https://www.outlookindia.com/newsscroll/training-of-gaganyaan-astronauts-in-russia-put-on-hold-due-to-lockdown-sources/1793680
[fn:arianecrna] https://www.arianespace.com/press-release/covid-19-guiana-space-center-suspends-launch-campaigns/
[fn:esacrnaresume] https://spacenews.com/esa-restores-operations-of-space-science-missions/
[fn:reoftboeing] https://boeing.mediaroom.com/2020-04-06-Boeing-Statement-on-Starliners-Next-Flight
[fn:reoftend] https://boeing.mediaroom.com/2019-12-22-Boeing-Starliner-Completes-First-Orbital-Flight-Test-with-Successful-Landing
[fn:isscrs20] https://blogs.nasa.gov/spacestation/2020/04/07/dragon-leaves-station-returns-to-earth-with-valuable-science/

** Buletin Cosmic nr. 69 :atlasv:aehf:dragonxl:spacex:falconheavy:uranus:voyager2:
:PROPERTIES:
:EXPORT_FILE_NAME: 069
:EXPORT_DATE: 2020-04-01
:END:

*** Lansări orbitale

Joi, 26 martie la ora 21:18, o rachetă *Atlas V* în configurația 551 a lansat al 6-lea satelit din constelația *AEHF*, dedicată comunicațiilor securizate pentru armata SUA, care înlocuiește mai vechea constelație Milstar. Lansarea a avut loc de pe rampa SLC-41 de la Cape Canaveral și este prima lansare orbitală pentru Forțele Spațiale Americane[fn:spaceforce1], noua ramură a armatei americane, creată la finalul anului trecut. Toți ceilalți sateliți AEHF au fost lansați de rachete Atlas V, începând cu 2010. Sateliții, construiți de compania Lockheed Martin, au fiecare masa de peste 6 tone și au fost plasați pe orbite geosincrone, iar perioada lor de viață este estimată la cel puțin 14 ani. Aceștia sunt dotați cu două tipuri de propulsie, una cu combustibil clasic, pentru controlul orientării în jurul axei, în timp ce o propulsie cu efect Hall este folosită pentru menținerea altitudinii pe termen lung. Varianta 551 a rachetei înseamnă 5 boostere suplimentare cu combustibil solid, un diametru de 5 metri a conului protector și un singur motor RL-10 pentru treapta secundară (Centaur) iar această lansare a însemnat în același timp a 500-a lansarea a unei trepte superioare propulsate de un motor RL-10, produs de compania Aeroject Rocketdyne, folosit, în diverse variante, din 1962.

A fost ultima lansare programată pentru următoarea perioadă de pe teritoriul Statelor Unite datorită restrângerii activităților companiilor din cauza efectelor pandemiei actuale, însă este posibil ca în aprilie SpaceX să încerce să lanseze o nouă misiune Starlink.

#+CAPTION: Lansarea satelitului AEHF-6 de racheta Atlas V (în configurația 551) de pe rampa SLC-41 de la Cape Canaveral, în prima lansare orbitală pentru Forțele Spațiale Americane. Sursa foto: /[[https://www.spaceforce.mil/Connect-With-Us/Photos/igphoto/2002271429][US Space Force]]/.
[[/img/aehf6.JPG]]

*** Alte evenimente

Vinerea trecută *NASA* a anunțat selecția rachetei *Falcon Heavy* pentru transporturi de echipamente și provizii spre viitoarea stație spațială selenară *Gateway*[fn:gwdragonxl]. Pentru acest tip de misiuni cargo, SpaceX va dezvolta o nouă capsulă Dragon, denumită *Dragon XL*, derivată din actuala Dragon2, dar cu un volum mai mare, asemănător oarecum cu actuala capsulă Cygnus folosită de compania Northrop Grumman pentru aprovizionarea Stației Spațiale Internaționale. Deși recent NASA a declarat că Gateway nu mai este o piesă esențială a planului de aselenizare în 2024, viitoarea stație spațială rămâne parte a proiectului Artemis, urmând să fie folosită în misiunile Artemis ulterioare, probabil în a doua parte a decadei.

---

Deși prima lansare a unor astronauți la bordul unei capsule Dragon nu va avea loc mai devreme de luna mai, NASA a stabilit deja componența următoarei misiuni SpaceX cu echipaj uman. Lansarea din mai este denumită Demo Mission 2, urmând ca lansarea ulterioară să fie prima misiune operațională derulată de *SpaceX*. Aceasta nu are încă programată data lansării, dar va fi o misiune de lungă durată, în care echipajul va petrece 6 luni pe orbită și la care vor lua parte americanii Mike Hopkins, Victor Glover, Shannon Walker dar și niponul *Soichi Noguchi*[fn:spxm1]. Acesta din urmă s-a afla la al treilea zbor în spațiu cu al treilea vehicul, după ce a mai ajuns pe orbită la bordul navetei spațiale Discovery și ulterior la bordul unei capsule Soyuz. 

---

Datele transmise de sonda interplanetară *Voyager 2* continuă să uimească lumea științifică. La 34 de ani după ce sonda a survolat planeta Uranus, cercetătorii de la Jet Propulsion Laboratory au prelucrat din nou datele primite și au descoperit un amănunt ignorat până în prezent: se pare că în 1986, în timpul survolului, sonda a trecut printr-un plasmoid, o buclă a câmpului magnetic al planetei, prin care se elibera în spațiu fragmente din atmosfera lui Uranus[fn:voy2uranus]. Această descoperire aruncă o nouă lumină asupra misterioasei planete Uranus, care de atunci nu a mai fost survolată de o altă sondă.

---

Versiunea audio a acestui material poate fi ascultată pe site-ul [[https://radioromaniacultural.ro/buletin-cosmic-nr-69/][Radio România Cultural]].

[fn:voy2uranus] https://www.jpl.nasa.gov/news/news.php?feature=7623
[fn:spxm1] https://www.nasa.gov/press-release/nasa-adds-shannon-walker-to-first-operational-crewed-spacex-mission
[fn:gwdragonxl] https://www.nasa.gov/press-release/nasa-awards-artemis-contract-for-gateway-logistics-services
[fn:spaceforce1] https://www.spaceforce.mil/News/Article/2129221/aehf-6-satellite-completes-protected-satellite-constellation

** Buletin Cosmic nr. 68 :soyuz2:oneweb:cz2c:dragon2:esa:mex:tgo:
:PROPERTIES:
:EXPORT_FILE_NAME: 068
:EXPORT_DATE: 2020-03-25
:END:

*** Lansări orbitale

Sâmbătă, 21 martie la ora 19:06, de la cosmodromul Baikonur, o rachetă *Soyuz-2.1b* a lansat 34 de sateliți *OneWeb* pentru o constelație de sateliți de telecomunicații plasați pe orbită terestră joasă, care își propune să ofere, la fel ca și Starlink, conexiune la internet de mare viteză, deasupra oricărui punct de pe suprafața Pământului. Lansarea a fost operată de compania europeană Arianespace, chiar dacă lansatorul a fost unul rusesc. Treapta superioară Fregat-M a plasat cei 34 de sateliți pe orbita corectă în mai puțin de 4 ore după lansare, aducând la 74 numărul de sateliți OneWeb aflați în spațiu. Spre deosebire de Starlink, OneWeb va funcționa de la o altitudine mai ridicată (1200 km și înclinație orbitală de 87.4 grade), ceea ce înseamnă că pentru acoperirea suprafeței Pământului are nevoie de doar 650 de sateliți activi. Însă, cu câteva zile înainte de această lansare, oficiali ai companiei au declarat că au inițiat procedurile pentru faliment, așa că viitorul OneWeb nu este deloc unul clar. A fost a 101-a lansare orbitală a unei rachete Soyuz-2, iar masa celor 34 de sateliți a fost de 5015 kilograme. Sateliții sunt dotați cu un sistem de propulsie cu plasmă și două panouri solare folosite pentru reîncărcarea acumulatorilor cu litiu de la bord.

#+CAPTION: Racheta Soyuz-2.1b cu treapta superioară Fregat-M, înainte lansării celor 34 de sateliți OneWeb, de pe rampa 31/6 de la Baikonur.
[[/img/soyuzoneweb.jpg]]

---

Luni, 23 martie la ora 05:43, de la centrul spațial Xichang, o rachetă chinezească *Changzheng-2C* a lansat trei sateliți Yaogan Weixin, despre care nu se cunosc detalii, dar numele acestora sugerează caracterul militar al acestora, iar racheta Changzheng-2C este de obicei folosită pentru misiuni spre orbită terestră joasă, unde acest lansator poate urca aproape 4 tone. A fost a 52-a lansare a acestei rachete, care din 1982 a suferit un singur eșec, iar lansarea de luni a fost a 23-a lansare orbitală din 2020 și a 7-a pentru China, care săptămâna trecută a înregistrat primul său eșec din acest an, când primul zbor al rachete Changzheng-7A nu a reușit să urce satelitul militar TJS-6 pe orbită.

*** Alte evenimente

Agenția Spațială Europeană (*ESA*)  a anunțat la începutul acestei săptămâni că datorită răspândirii infecției cu virusul SARS-CoV-2 și-a redus activitățile neesențiale și ca urmare câteva sonde interplanetare au fost plasate într-o stare de hibernare pe termen lung, fără a periclita însă misiunea acestora. Instrumentele de la bordul sondei Solar Orbiter, Mars Express și Trace Gas Orbiter au fost oprite, în timp ce sondele se află pe traiectorii stabile, utlimele două fiind pe orbita planetei Marte, urmând ca în viitor acestea să fie reactivate, când situația din centrele ESA o va permite.

---

Și tot ca urmare a răspândirii Covid-19, compania *Bigelow Aerospace* și-a concediat toți angajații și și-a suspendat activitatea, probabil permanent. Bigelow Aerospace plănuia dezvoltarea unor module orbitale gonflabile care ar fi putut andoca după lansare și forma o stație spațială comercială, destinată activităților de cercetare, dar și pentru turism spațial. Modulele gonflabile au avantajul de a avea un volum seminificativ mic în timpul lansării, volum care crește după amplasarea acestora pe orbită, spre deosebire de modulele rigide din care este formată Stația Spațială Internațională. Din 2016, un astfel de modul test dezvoltat de Bigelow, denumit BEAM, se află andocat la Stația Spațială Internațională, oferind echipajului de la bord un plus de 16 metri cubi. În viitor, Bigelow plănuia dezvoltarea unor module de 330 metri cubi care urmau să fie asamblate și cuplate pe orbită (volumul intern al ISS este de 900 metri cubi).

---

O capsulă *Dragon-2* a companiei *SpaceX* a fost avariată marți, în timpul unui test al parașutelor, însă nu din cauza funcționării necorespunzătoare a acestora. Înainte de a începe testul, capsula a fost transportată de un elicopter, însă sistemul a devenit instabil și a pus în pericol echipajul elicopterului, care a decis imediată separarea de capsulă. Astfel, capsula s-a prăbușit și a fost complet distrusă, pentru că sistemul de parașute nu a fost activat, însă nimeni nu a fost rănit. În plus, nu era vorba de o capsulă destinată unei lansări orbitale, ci doar de una destinată testelor, așa că pierderea pentru SpaceX nu este una majoră și probabil nu va influența negativ misiunea cu echipaj spre Stația Spațială Internațională, planificată pentru luna mai.

---

Versiunea audio a acestui material poate fi ascultată pe site-ul [[https://radioromaniacultural.ro/buletin-cosmic-nr-68/][Radio România Cultural]].

** Buletin Cosmic nr. 67 :spacex:falcon9:soyuz2:glonass:cz7a:exomars:
:PROPERTIES:
:EXPORT_FILE_NAME: 067
:EXPORT_DATE: 2020-03-18 
:END:

*** Lansări orbitale

Miercuri, 18 februarie, *SpaceX* a lansat un nou set de 60 de sateliți *Starlink* pe orbită terestră joasă, însă lansarea nu a fost lipsită de evenimente. Programată inițial pentru duminică, 15 martie, racheta *Falcon 9* nu a vrut să se desprindă de rampă, lansarea fiind anulată în secunda în care cele 9 motoare Merlin trebuiau să pornească. Miercuri însă lansarea a avut loc, însă în drumul spre orbită, unul dintre cele 9 motoare ale primei trepte a suferit o problemă tehnică, însă sarcina sa a fost preluată de restul motoarelor care a urcat treapta a doua pe traiectoria corectă. Totuși, această problemă ar putea amâna următoarele lansări, până la identificarea cauzei acesteia. La revenirea prin atmosferă, treapta primară a ratat întâlnirea cu barja Off Course I Still Love You și recuperarea acesteia nu a mai avut loc. A fost pentru prima dată când SpaceX a folosit pentru a 5-a oară o treaptă primară și tot pentru prima dată când conul protector care protejează sateliții în primele minute de zbor s-a aflat la al doilea zbor. Cele două jumătăți ale conului au fost recuperate și de această dată. În prezent 360 de sateliți Starlink se află pe orbită, doi fiind deorbitați în ultima perioadă.

#+CAPTION: A cincea lansarea a unei trepte primare Falcon 9 (seria B1048) și pentru prima dată când SpaceX a refolosit conul protector. Din păcate, o nouă recuperare a primei trepte a eșuat, iar unul din cele motoare Merlin a suferit probleme tehnic în timp ce racheta se îndrepta spre orbită, însă lipsa lui a fost compensată de celelalte opt motoare, misiunea fiind una încheiată cu succes. Sursa foto: /[[https://www.flickr.com/photos/spacex/49672551378/][SpaceX]]/.
[[/img/falcon9sl5.jpg]]

Lansarea inaugurală a rachetei chinezești *Changzheng-7A* de luni, 16 martie, a decurs însă și mai rău: din motive tehnice încă necunoscute publicului larg, satelitul militar de telecomunicații TJS-6 nu a mai ajuns pe orbită și misiunea s-a încheiat cu un eșec, primul pentru China din acest an. Changzheng-7A este o variantă a rachetei Changzheng-7, cu o a treia treaptă suplimentară,rachetă adaptată pentru lansari de sateliți de telecomunicații spre orbită geostaționară. Changzheng-7 este una dintre noile rachete chinezești care urmează să înlocuiască flota formată din rachete deszvoltate în anii 70-80 și a zburat până acum de 2 ori spre orbita terestră joasă, iar eșecul de luni ar putea însemna întârzieri și pentru viitoarele lansări Changzheng-5, necesare pentru misiuni spre Marte sau spre Lună.

Tot luni, de la cosmodromul militar Plesetsk, a decolat o rachetă *Soyuz-2.1b*, având la bord un satelit *GLONASS-M* pentru completarea sistemului rusesc de poziționare prin satelit, similar cu sistemul GPS american sau cu sistemul Galileo european. Satelitul a ajuns cu bine pe orbită și a fost lansarea cu numărul 100 pentru o rachetă Soyuz-2, care este în prezent cel mai utilizat și mai fiabil lansator rusesc, urmând să fie folosit din acest an și pentru lansări cu echipaj spre Stația Spațială Internațională.

*** Alte evenimente

Industria spațială nu putea rămâne neafectată de ravagiile pe care le face virusul *SARS-CoV-2* în întreaga lume. Astfel, compania franceză Arianspace a închis complet operațiunile de la centrul spațial din Guiana Franceză din acest motiv. Sunt direct afectate cel puțin două lansări Soyuz, programate pentru lunile aprilie și mai. Agenția spațială rusă Roscosmos a declarat că cel puțin pentru următoarele zile, cosmodromul de la Baikonur rămâne operațional. De aici este programată pentru mâine, sâmbătă, o nouă lansare a unei rachete Soyuz-2, având la bord 34 de sateliți OneWeb, o competiție pentru constelația Starlink a companiei SpaceX, iar pentru 9 aprilie este programată o lansare a unei capsule Soyuz cu echipaj spre Stația Spațială Internațională. 

După o discuție între directorii agențiilor spațiale europene și ruse, s-a decis ca misiunea *ExoMars II* să nu decoleze spre Marte în acest an. Parțial din cauza efectelor virusului SARS-CoV-2, dar oricum erau necesare mai multe teste ale parașutelor landerului și ale software-ului de la bord. Prima parte a misiunii ExoMars a ajuns pe Marte în 2016 și a constat dintr-o sondă aflată și în prezent pe orbită (TGO - /Trace Gas Orbiter/) și un mic lander, denumit Schiaparelli, care s-a prăbușit din păcate pe suprafața planetei, din cauza unor probleme tehnice. Următoarea oportunitate de lansare spre Marte va fi între august și noiembrie 2022 cu sosire pe Planeta Roșie în aprilie-iulie 2023.

Miercuri, 18 martie, ne-a părăsit, la 88 de ani, *Al Worden*, unul dintre cei 24 de pământeni care, în cadrul programului Apollo, au părăsit orbita Pământului și s-au îndreptat spre Lună. El nu a coborât pe Lună, misiunea sa fiind accea de a-i aștepta pe orbita Lunii, în modulul de comandă, pe colegii săi Dave Scott și Jim Irwin. Și tot în această săptămână, agenția spațială rusă a anunțat că marți, 17 martie, ne-a părăsit, la 85 de ani, *Valentina Gagarina*, soția lui Iuri Gagarin, primul om care a zburat în spațiu, în 1961. Din păcare, Gagarin ne-a părăsit prematur, în 1968 la doar 34 de ani. 

---

Varianta audio a acestui material poate fi ascultată pe site-ul [[https://radioromaniacultural.ro/buletin-cosmic-nr-67/][Radio România Cultural]].

** Buletin Cosmic nr. 66 :falcon9:crs20:dragon:beidou:axiom:chandrayaan:
:PROPERTIES:
:EXPORT_FILE_NAME: 066
:EXPORT_DATE: 2020-03-11
:END:

*** Lansări orbitale

Sâmbătă dimineața, o rachetă *Falcon 9* a lansat de pe rampa de la Cape Canaveral, Florida, capsula *Dragon CRS-20*, ultima din seria de capsule Dragon-1 folosite pentru aprovizionarea Stației Spațiale Internaționale. Din octombrie, SpaceX plănuiește să folosească capsula Dragon-2 pentru acest tip de misiuni, capsulă care are și o variantă pentru zboruri cu echipaj.

În urma lansării, prima treaptă a rachetei Falcon 9 a aterizat la sol, aproape de rampa de lansare, fiind pentru a 50-a oară când SpaceX reușește să recupere prima treaptă a rachetei Falcon 9.

Dragon CRS-20 a ajuns luni în vecinătatea stației spațiale, de unde a fost capturat folosind brațul robotic Candarm2 și atașat modulului american Harmony. Dragon-2 va putea andoca direct la ISS, așa cum în prezent se întâmplă cu vehiculele rusești Progress și Soyuz (din motive de siguranță, s-a optat pentru o cuplare indirectă în cazul capsulei Dragon-1, prin folosirea brațului robotic al stației).

Dragon CRS-20 a adus pe orbită aproape 2 tone de provizii și echipamente științifice (din care peste 1.5 tone fiind plasate în compartimentul presurizat al capsulei) și este pentru a treia oară când această capsulă ajunge pe orbită, după ce a fost folosită și în misiunile CRS‑10 și CRS‑16 (februarie 2017, respectiv decembrie 2018). În compartimentul nepresurizat a fost transportată o platformă de cercetare europeană, denumită Bartolomeo, care va fi atașată modulului european Columbus, pentru diverse experimente științifice derulate de agenția spațială europeană, dar și de partenerii comerciali.

#+CAPTION: Prima treaptă Falcon 9 recuperată, expusă la sediul SpaceX de la Hawthorne, California (Sursă foto: arhiva personală)
[[/img/falcon9spx.jpg]]

---

Tot luni, la ora 14, China a lansat de la centrul spațial Xichang un nou satelit *BeiDou-3* folosind o rachetă *Changzheng-3B*. Satelitul, cu o masă de 4.6 tone, face parte din constelația de localizare satelitară proprie, similară cu sistemul american GPS sau cel european Galileo. China se află acum la o singură lansare distanță de o acoperire globală a sistemului propriu BeiDou, lansare programată pentru luna mai. A fost a 5-a lansare reușită a Chinei în acest an, care o plasează pe un loc doi într-un clasament al numărului de lansări, după SUA (7 lansări) și în fața Europei (3 lansări), clasamentul fiind încheiat de Japonia și Rusia, fiecare cu câte o reușită.

*** Alte evenimente

India promite că a treia sa misiune spre Lună, *Chandrayaan-3*, va fi lansată la jumătatea anului viitor. După ce o platformă și un rover indian s-au prăbușit anul trecut pe Lună, cu câteva secunde înainte de aselenizare, agenția spațială indiană a spus că va relua misiunea și va încerca din nou să trimită un rover Lună, folosindu-se de această dată de sonda orbitală Chandrayaan-2, care se află în prezent pe orbită în jurul Lunii, este funcțională și complet capabilă să ia parte la următoarea tentativă de aselenizare. Tot în 2021, India plănuiește să-și trimită primii cetățeni pe orbită, folosind o rachete proprie, în cadrul unui program denumit Gaganyaan. Patru viitori astronauți indieni se află deja în Rusia, unde iau parte la sesiuni de antrenament pentru aventura ce îi așteaptă în viitorul apropiat, India sperând să devină a patra națiune capabilă de lansări cu echipaj uman, după Rusia, SUA și China.

*Axiom Space*, o companie care plănuiește construcția unei stații spațiale orbitale, va folosi serviciile SpaceX pentru a transporta turiști spațiali pe Stația Spațială Internațională, folosind capsula Dragon-2. Turiștii vor petrece o perioadă de 8 zile la bordul avanpostului orbital. Prima misiune de acest fel ar putea avea loc chiar anul viitor, asta dacă SpaceX reușește să lanseze primii astronauți în luna mai a acestui an. Dacă totul decurge conform planului, Axiom Space speră ca în viitor să poată organiza două astfel de zboruri în fiecare an, fiecare cu câte 4 turiști spațiali. Anunțul vine la doar câteva săptămâni distanță după cel al companiei Space Adventures, care plănuiește zboruri orbitale ale capsulei Dragon-2 în scopuri comerciale, dar fără a andoca cu Stația Spațială Internațională.

** Buletin Cosmic nr. 65 :spacex:starship:exomars:astra:psyche:falconheavy:
:PROPERTIES:
:EXPORT_FILE_NAME: 065
:EXPORT_DATE: 2020-03-04
:END:

Prototipul *Starship SN1* al companiei *SpaceX*, care se pregătea pentru un zbor la o altitudine de 20 km în următoarele luni, a fost distrus vineri, 28 februarie, în urma unei explozii din timpul unui test de presurizare cu azot. Standul de test de la Boca Chica, din sudul statului Texas, unde se desfășura testul, a fost și el serios avariat. Este al doilea eșec de acest fel, după ce compania lui Elon Musk a pierdut în noiembrie anul trecut prototipul Starship Mk1, tot în urma unui test de presurizare. Starship urmează să fie treapta superioară a rachetei BFR, care urmează să fie asamblată și pregătită pentru primul său zbor orbital cândva la finalul acestui an. SpaceX lucrează în prezent la prototipul Starship SN2, care se află tot în Texas și a fost construit aproape în paralel cu Starship SN1. În viitor, pentru a evita astfel de accidente, SpaceX va schimba modul de sudură al componentelor rezervoarelor care alcătuiesc aceste trepte secundare și Elon Musk a declarat că eșecurile sunt o parte esențială din dezvoltarea noii rachete, care, dacă va deveni operațională la parametri promiși de SpaceX, va revoluționa zborurile orbitale.

#+CAPTION: Prototipul Starship, parte a viitoarei rachete BFR (/sursa foto: SpaceX/)
[[/img/starship2.jpg]]

---

Agenția spațială rusă a declarat că testele pentru propulsia viitoarei sonde *ExoMars II* s-au încheiat fără probleme săptămâna trecută, însă lansarea la timp a misiunii europene depinde de încă un test crucial al parașutelor hipersonice, test programat pentru finalul acestei luni. Landerul Schiparelli s-a prăbușit pe suprafața marțiană în 2017, datorită unor probleme din timpul manevrelor de frânare și coborâre, iar unele teste ale viitoarelor parașute care vor fi folosite în misiunea ExoMars II au cauzat îngrijorări. ExoMars II, care conține un rover european denumit Rosalinda Franklin și o platformă staționară rusă denumită Kazachok, urmează să fie lansat în acestă vară sau, dacă nu este posibil, abia peste doi ani, când Pământul și Marte se aliniează din nou pentru a permite acest lucru. Însă atunci s-ar putea să fie prea târziu pentru ca sonda TGO, ajunsă pe orbita lui Marte în 2017 odată cu Schiparelli, să mai fie parte a misiunii și să funcționeze ca un releu, așa cum era planul inițial, pentru că rezervele sale de combustibil vor ajunge la final.

---

Compania americană *Astra* a ratat premiul de 12 milioane de dolari oferit de Agenția pentru Apărare și Proiecte de Cercetare Avansate din SUA (celebra *DARPA*), după ce lansarea de luni, 2 martie, a rachetei Astra Rocket 3.0 a fost amânată din cauza unor probleme tehnice, cu doar 53 de secunde înainte de pornirea motoarelor. Astra a fost singura companie rămasă în acestă competiție, care și-a propus să premieze o rachetă care dovedește că poate lansa rapid încărcături de mici dimensiuni pe orbită. Dacă Astra ar fi lansat luni racheta ar fi primit 2 milioane de dolari, iar dacă reușea o nouă lansare pe durata lunii martie, ar mai fi primit încă 10 milioane de dolari. Reprezentații companiei americane au declarat că vor continua să încerce să lanseze racheta în perioada următoare, după ce problema tehnică va fi remediată și după ce își vor reînnoi licența pentru lansare orbitală, care acum are loc în afara competiției DARPA. Astra concurează în principal cu racheta Electron a companiei Rocket Lab (care a reușit deja 10 lansări), oferind costuri reduse pentru încărcături orbitale de mici dimensiuni: maxim 150 kilograme pe orbită terestră joasă.

---

NASA a anunțat săptămâna trecută că a decis să folosească o rachetă *Falcon Heavy* a companiei SpaceX pentru lansarea sondei *Psyche* în iulie 2022. Aceasta se va îndrepta spre asteroidul cu același nume, aflat undeva între Marte și Jupiter, inserția orbitală fiind planificată pentru 2026. Falcon Heavy este în prezent cea mai puternică rachetă activă, fiind vorba practic despre o rachetă Falcon 9 dotată cu două boostere suplimentare care sunt de fapt trepte primare Falcon 9. Falcon Heavy a avut trei zboruri până acum, toate reușite, alte trei fiind programate până la debutul misiunii Psyche, următoarea chiar în acest an, când va avea loc lansarea unui satelit de telecomunicații al forțelor aeriene americane. 

---

Varianta audio a acestui material poate fi ascultată pe site-ul [[https://radioromaniacultural.ro/buletin-cosmic-nr-65/][Radio România Cultural]].

** Buletin Cosmic nr. 64 :meridian:soyuz2:mev1:marte:insight:
:PROPERTIES:
:EXPORT_FILE_NAME: 064
:EXPORT_DATE: 2020-02-26
:END:

*** Lansări orbitale

Rusia a început seria lansărilor orbitale din acest an de la cosmodromul militar de la Plesetsk, plasând pe orbită satelitul *Meridian-M9*, folosind o rachetă *Soyuz-2.1a* dotată cu o treaptă superioară Fregat. Meridian este o constelație de sateliți folosită pentru comunicații militare la latitudini mari (în zonele polare), acolo unde sateliții geostaționari nu mai sunt eficienți. Din acest motiv, Meridian a ajuns pe o orbită specială, denumită Molniya, cu perigeul între 1500-2200 km, apogeul de până la 39000 km și înclinație orbitală de 63.4 grade, ceea ce îi permite să petreacă majoritatea timpului deasupra latitudinilor înalte de pe Pământ, având o perioadă orbitală de 12 ore. Meridian-M9 este al 9-lea satelit din constelația Meridian și al doilea dintr-un set de patru noi sateliți de acest tip, de generație nouă, următorul fiind planificat pentru lansare cândva spre sfârșitul anului, iar ultimul în 2022. 

Lansarea a avut loc joi, 20 februarie, de pe rampa 43/3, una dintre cele două rampe de la cosmodromul militar Plesetsk (alături de 43/4) și a început să fie folosită din nou abia luna trecută, după ce a fost serios avariată în octombrie 2002, în urma unei lansări eșuate a rachetei Soyuz-U. A fost a 99-a lansare a rachetei Soyuz-2 care din 2004 a avut doar 7 lansări complet sau parțial eșuate.

#+CAPTION: Lansarea rachetei Soyuz-2.1a cu satelitul militar Meridian-M9, de pe rampa 43/3 de la cosmodromul miltar Plesetsk (sursă foto: [[https://twitter.com/roscosmos/status/1230497305071104000][Roscosmos]]).
[[/img/soyuz21a2.jpg]]

*** Alte evenimente

Miercuri, 25 februarie, satelitul *MEV-1* al companiei americane Northrop Grumann a andocat cu satelitul *Intelsat-901*, o premieră în domeniul sateliților comerciali de telecomunicație. MEV-1 a fost lansat în octombrie anul trecut și până zilele trecute și-a ajustat constant orbita pentru a-și intercepta ținta. Intelsat-901 a fost lansat acum 18 ani și pentru că rezervele de combustibil erau scăzute, satelitul a fost mutat de pe orbita operațională pe o orbită rezervată sateliților dezafectați, pentru a nu perturba activitatea altor sateliți. Pentru că satelitul este altfel perfect funcțional, acesta va fi reactivat, odată ce MEV-1 își va folosi combustibilul și propulsoarele de la bord și îl va muta din nou pe o orbită operațională. Planul este ca MEV-1 să controleze poziția satelitului Intelsat-901 timp de 5 ani, după care să se decupleze de acesta și să se îndrepte spre  un alt satelit care are nevoie de repoziționare. În acest fel companiile de telecomunicații pot reduce semnificativ costurile, prin evitarea lansării unui satelit nou și prelungirea perioadei de viață a celor deja existenți. Northrop Grumann a anunțat că un al doilea satelit de acest fel, MEV-2, este în lucru și urmează să fie lansat în viitorul apropiat, pentru a se cupla de un alt satelit Intelsat.

---

NASA a publicat o serie de 6 articole în revista Nature în care face publice rezultatele obținute de sonda *InSight* după primul an petrecut de aceasta pe *Marte*. Astfel, aflăm cu o oarecare surprindere că deși Marte nu are plăci tectonice ca cele ale planetei noastre, asta nu înseamnă că nu avem cutremure marțiene: seismograful de la bordul sondei InSight, aflată pe suprafața planetei Marte, a detectat peste 450 de cutremure într-o perioadă de un an de zile. Cutremurele marțiene, slabe în intensitate, ar fi produse în regiunile vulcanice active, dar și de impactul unor meteoriți cu suprafața planetei, impact care are loc la viteze mai mari decât pe Pământ, datorită atmosferei marțiene mult mai rarefiate. Sonda InSight a fost lansată în 5 mai 2018 de o rachetă Atlas V și a ajuns pe suprafața planetei Marte în 26 noiembrie 2018, în zona denumită Elysium Planitia, aproape de ecuatorul marțian.

---

După succesul misiunilor Hayabusa (două sonde care au vizitat asteroizii Itokawa și respectiv Ryugu, pentru colectare de probe de pe suprafața acestora), agenția spațială japoneză JAXA plănuiește o misiune spre *Phobos*, unul dintre cei doi sateliți ai lui Marte. Sonda urmează să fie lansată în 2024, să ajungă pe Phobos, de unde să preleveze probe, pe care să le aducă apoi pe Pământ, în 2029. O misiune similară a fost încercată și de agenția spațială rusă în 2011, dar sonda Fobos-Grunt de atunci nu a fost plasată pe orbită corectă și câteva luni mai târziu s-a prăbușit în Pacific.

** Buletin Cosmic nr. 63 :antares:cygnus:ng13:ariane5:spacex:starlink:cz2d:soyuz:ms16:
:PROPERTIES:
:EXPORT_FILE_NAME: 063
:EXPORT_DATE: 2020-02-19
:END:

*** Lansări orbitale

Sâmbătă, 15 februarie, o nouă lansare *Antares-230+* a urcat pe orbită o capsulă Cygnus, încărcată cu peste 3 tone de provizii și echipamente științifice pentru echipajul Stației Spațiale Internaționale. Lansarea a avut loc de pe rampa LP-0A de la complexul Wallops din Virgina. Capsula *Cygnus NG-13* /S.S. Robert H. Lawrence/ a ajuns în vecinătatea ISS în cursul zilei de vineri, de unde a fost capturată de echipaj folosind brațul robotic al stației și atașată modulului Unity, unde va petrece următoarele aproximativ 3 luni, până în 11 mai, când este programată decuplarea de ISS. Lansarea a fost amânată de două ori, în 9 februarie din cauza unei probleme cu un echipament de la sol, iar a doua oară, în 14 februarie, din cauza vânturilor puternice de la altitudine înaltă (motivul pentru care o lansare în 13 februarie nici nu a mai fost luată în considerare). Northrop Grumann a specificat că misiunea a fost lansată cu două luni mai devreme decât fusese inițial planificată, la solicitarea NASA.

Capsula Cygnus NG-12 s-a desprins de ISS în 31 ianuarie (eliberând portul Unity-nadir) dar se află în continuare pe orbită, urmând să revină distructiv în atmosferă în următoarea perioadă, după ce va termina de derulat experimentele de la bord.

#+CAPTION: Capsula Cygnus NG-13, în timpul operațiunilor de capturare cu brațul robotic Canadarm-2 al Stației Spațiale Internațională (Sursa: [[https://twitter.com/roscosmos/status/1229710165823365121][Oleg Skripochka/Roscosmos]])
[[/img/cygnusng13.jpg]]

---

SpaceX a lansat luni, 17 februarie, a 5-a tranșă de 60 de sateliți *Starlink*, folosind o rachetă *Falcon 9* cu o treaptă primară aflată la al 4-lea zbor (seria B1056). Sateliții au ajuns cu bine pe orbită (de această dată una eliptică în prima fază, urmând să fie circularizată ulterior), însă recuperarea primei trepte nu a mai avut loc, aceasta ratând aterizarea pe barja OCISLY, cu câțiva zeci de metri. Prioritatea unei trepte primare Falcon 9 care se apropie de barjă este integritatea barjei, așa că probabil computerul de bord a identificat o problemă și a decis să nu aterizeze pe barjă. Cei 60 de sateliți Starlink sunt cântăresc peste 15 tone și sunt cele mai grele încărcături lansare de Falcon 9, motiv pentru care cantitatea de combustibil rămasă în prima treaptă după separare este redusă și nu îi permite să revină controlat la sol, iar ultima recuperare Falcon 9 pe barjă (29 ianuarie) a fost una mai dură decât de obicei, șocul fiind însă preluat de picioarele rachetei. Următoarea lansare Starlink este programată pentru luna martie.

---

O rachetă *Ariane 5* în varianta ECA (singura rămasă în uz în prezent) a lansat în noaptea de marți spre miercuri, de la centrul spațial Kourou din Guiana Franceză, doi sateliți de telecomunicații: un satelit japonez JCSAT-17 și unul sud-coreean, Geo-Kompsat 2B, ambii ajungând cu succes pe orbită geostaționară. Masa totală urcată de orbită de Ariane 5 a fost de 10.2 tone (masa sateliților, a conului protector și a sistemului SYLDA de desprindere a sateliților), iar sateliții s-au separat complet de rachetă la 31 de minute și 9 secunde după lansare. A fost al doilea zbor Ariane 5 din acest an și al 108-lea al rachetei operate de compania europeană Arianespace.

#+CAPTION: Lansarea rachetei Ariane 5 ECA de la Kourou, Guiana Franceză, cu sateliții de telecomunicație JCSAT-17 și Geo-Kompsat 2B (Sursa foto: Arianespace)
[[/img/ariane5feb20.jpg]]

---

Miercuri, 19 februarie la 23:07, o rachetă *Changzheng-2D* decola pentru prima dată de la centrul spațial Xichang, lansatorul fiind folosit până acum doar de pe rampa centrului spațial Jiuquan. Acesta a urcat pe orbită terestră joasă 4 sateliți XJS, care vor testa noi tehnologii de comunicație intrasatelitară, dar și între sateliți și stațiile de la sol. A fost a 4-a lansare din China din 2020 și a 45-a pentru lansatorul Changzheng-4D, care a suferit un singur eșec de la debutul din 1992.

*** Alte evenimente

Compania *Space Adventures* va oferi în viitorul apropiat zboruri orbitale pentru turiștii interesați, cu ajutorul *SpaceX* și a capsulei Dragon-2. Space Adventures este cunoscută pentru că a organizat în trecut zboruri spre Stația Spațială Internațională pentru turiștii spațiali, prin intermediul agenției spatiale ruse, folosind capsula Soyuz. Cel mai recent astfel de zbor fiind canadianul Guy Laliberté, care în 2008 a ajuns pe orbită la bordul capsulei Soyuz TMA-16. De atunci Space Adevantures a promis și zboruri în jurul Lunii la bordul unei capsule Soyuz modificată, însă acest lucru nu a mai avut loc.

De această dată însă, viitorii turiștii nu vor ajunge pe Stația Spațială Internațională, însă vor urca până la altitudini care nu au mai fost atinse în cazul unei orbite terestre din timpul programul Gemini. Primul astfel de zbor ar putea avea loc în 2021, cu 4 turiști la bord, care ar petrece până la 5 zile pe orbită. Prețul nu a fost făcut public, dar probabil este undeva în jurul valorii de 50 de milioane de dolari de persoană.

---

Doi cosmonauți au fost înlocuiți din echipajul viitoarei misiuni *Soyuz MS-19*, planificată pentru lansare în 9 aprilie 2020. Misiunea nu va fi amânată și este pentru prima dată când o rachetă Soyuz-2 va fi folosită pentru lansarea unui echipaj pe orbită. [[https://www.vedomosti.ru/politics/news/2020/02/19/823432-roskosmos-zamenit-ekipazh-ekspeditsii-k-mks][Presa rusă relatează]] că Nikolay Tikhonov s-a accidentat la un ochi, în timpul unei plimbări, din cauza unei... crengi. Este pentru a patra oară[fn:bul063] când un zbor orbital al lui Tikhonov a fost amânat, însă sunt șanse ca acesta să poată zbura în octombrie. Colegul său, Andrei Babkin, așteaptă o misiune orbitală de 20 de ani, dar a fost retras și el, pentru a permite unui echipaj de rezervă să zboare împreună. Astfel, Anatoli Ivanishin și Ivan Vagner îi vor înlocui pe Nikolay Tikhonov și Andrei Babkin, în timp ce NASA a declarat că Chris Cassidy nu va fi înlocuit și că acesta va zbura în aprilie.

[fn:bul063] Nikolay Tikhonov a făcut parte din echipajul de rezervă pentru Soyuz MS-02 și a fost promovat membru al echipajului principal pentru Soyuz MS-04. Însă datorită reducerii bugetului Roscosmos, Rusia a redus temporar de la trei la doi cosmonauți prezenți la bordul Stației Spațiale Internaționale, iar Nikolay Tikhonov nu a mai făcut parte din echipajul Soyuz MS-04. A fost ulterior inclus în Soyuz misiunea MS-10, dar datorită întârzierii modulului Nauka, nu a reușit să zboare nici de această dată. Tikhonov urma să zboare în misiunea Soyuz MS-15, dar schimbările de echipaj datorate accidentului Soyuz MS-10 au făcut ca să fie în cele din urmă distribuit în misiunea Soyuz MS-16, dar acum, din cauza unor probleme medicale, se vede din nou nevoit să-și amâne primul zbor spre orbită.

** Buletin Cosmic nr. 62 :soyuz2:h2a:iran:simorgh:solarobiter:atlasv:soyuz:ms13:
:PROPERTIES:
:EXPORT_FILE_NAME: 062
:EXPORT_DATE: 2020-02-12
:END:

*** Lansări orbitale

Joia trecută, la ora 23:42, o rachetă rusă *Soyuz-2.1b*, operată de compania europeană Arianespace, a lansat de la Baikonur un set de 34 de sateliți din constelația *OneWeb*, care își propune să concureze cu constelația Starlink a companiei SpaceX. OneWeb este o companie britanică, susținută financiar de Airbus, care dorește să lanseze 650 de sateliți la 1200 km altitudine pentru a oferi conexiune la internet oriunde pe suprafața Pământului. Altutidinea mai mare face ce numărul de sateliți necesari pentru o acoperire globală să fie semnificativ mai mic decât în cazul Starlink. OneWeb speră să lanseze între 30 și 36 de sateliți în fiecare lună, până la completarea constelației, lansarea de joi fiind a doua, după ce anul trecut au fost lansați doi sateliți pentru teste inițiale.

---

Duminică, 9 februarie, la ora 03:34 dimineața, o rachetă japoneză *H-IIA* a lansat de la centrul spațial din Tanegashima un satelit de observație pentru guvernul nipon. Detaliile satelitului *IGS Optical 7* sau ale orbitei acestuia nu au fost făcute publice, dar se pare că satelitul a ajuns pe o orbită heliosincronă, un caz special al unei orbite terestre joase, cu înclinație foarte ridicată, care îi permite să treacă în fiecare zi, la aceeași oră și același minut, deasupra aceluiași punct de pe suprafața Pământului. O rachetă japoneză H-IIB este programată pentru o lansare în luna mai, având la bord capsula HTV-9, cu provizii pentru Stația Spațială Internațională.

---

Tot duminică, Iranul a încercat o nouă lansare orbitală și aproape că au reușit să plaseze pe orbită satelitul *Zafar-1*: racheta *Simorgh* a părăsit rampa de lansare și a atins altitudinea de 540 de kilometri, însă satelitul nu a avut viteza necesară un traiectorii orbitale și a ajuns la câteva zeci de minute după lansare, pe fundul Oceanului Pacific. Este a 5-a lansare eșuată a Iranului, fără a contabiliza și explozia unei rachete Safir pe rampa de lansare, în 29 august anul trecut. Cu toate acestea, se pare că următoarea tentativă de lansare a unui satelit va avea loc în următoarele luni și de această dată va fi folosită o rachetă cu combustibil solid. Ultima dată când Iran a reușit o lansare orbitală (satelitul Fajr) a fost în 2015, când a fost folosită o rachetă Safir cu combustibil lichid.

---

*Solar Orbiter*, o sondă europeană care va studia în premieră polii Soarelui, a fost lansată luni dimineața, 10 februarie, la ora 06:03 minute de către o rachetă Atlas V, de la Cape Caneveral, Florida. Configurația rachetei Atlas V este interesantă, fiind singura rachetă care poate folosi un singur booster cu combustibil solid, asimetria propulsiei astfel generată fiind compensată de propulsorul principal. Va dura 3 ani și jumătate până când sonda va ajunge pe orbita finală, după ajustări realizate prin survoluri repetate ale Pământului și ale planetei Venus. Deși nu va ajunge la fel de aproape de Soare precum sonda spațială Parker, lansată anul trecut, Solar Orbiter va fi prima sondă care va surprinde imagini cu polii Soarelui, în timp ce sonda Parker va opera doar în zona ecuatorială a astrului. Solar Orbiter este un proiect al Agenției Spațiale Europene (*ESA*, în colaborare cu NASA), însă din păcate România nu este printre cele 16 țări participante în acest proiect.

#+CAPTION: Racheta Atlas V în configurația 411, lansând sonda europeană Solar Orbiter (/Sursa: [[https://twitter.com/ulalaunch/status/1226731549913178113/photo/1][United Launch Alliance]]/)
[[/img/atlasvso.jpg]]

*** Alte evenimente

Alexandr Skvortsov, Luca Parmitano și Christina Koch au revenit joi, 6 februarie, înapoi pe Pământ, la bordul capsulei *Soyuz MS-13*, în stepele din Kazahstan. Christina Koch a petrecut în spațiu 328 de zile, cu 12 zile mai puțin decât Scott Kelly, deținătorul recordului pentru cea mai lungă perioadă continuă petrecută pe orbită de un american. După plecarea celor trei, la bordul Stației Spațiale Internaționale au rămas trei astronauți, Jessica Meir, Andrew Morgan și Oleg Skripochka și aceștia se vor întoarce acasă în aprilie, când este planificată și prima lansare a unei capsule Soyuz din acest an. Echipajul stației spațiale va rămâne la doar 3 astonauți până când din Statele Unite vor începe lansările comerciale, asigurate de SpaceX și Boeing. Aterizarea Soyuz MS-13 a avut loc la ora 11:12 minute.

---

Se vehiculează luna mai pentru prima lansare Dragon-2 cu echipaj la bord, după ce datele ultimului test al capsulei par să nu evidențieze nici o problemă majoră a vehiculului. Din punct de vedere tehnic, capsula este gata pentru zbor, au mai rămas doar proceduri birocratice de rezolvat de către SpaceX și NASA înainte ca Doug Hurley și Bob Behnken să pornească spre Stația Spațială Internațională. Din 2011, după retragerea navetelor spațiale, nici un astronaut nu a mai fost lansat de pe teritoriul Statelor Unite, fiind cea mai lungă pauză de acest fel de la începutul erei spațiale din anii 60, însă în acest an atât SpaceX, cât și Boeing, par să fie gata să înceapă lansările comerciale ale astronauților spre orbită de la Cape Canaveral.

---

Varianta audio a acestui material poate fi ascultată pe site-ul [[https://radioromaniacultural.ro/buletin-cosmic-nr-62/][Radio România Cultural]].

** Buletin Cosmic nr. 61 :electron:cygnus:ng12:spitzer:sls:
:PROPERTIES:
:EXPORT_FILE_NAME: 061
:EXPORT_DATE: 2020-02-05
:END:

*** Lansări orbitale

Compania americană *Rocket Lab* a derulat joi, 30 ianuarie, prima sa misiune pentru misterioasă agenție de spionaj NRO, lansând un satelit de observație cu racheta *Electron*. Nu se cunosc detalii despre satelit, decât că acesta poartă indicativul NROL-151 și că se află pe orbită terestră joasă, la altitudinea de aproximativ 600 km și înclinație orbitală de 70.9 grade. Lansarea a avut loc de pe rampa LC-1 din Mahia, Noua Zeelandă, așa cum ne-a obișnuit Rocket Lab, însă o a doua rampă, plasată pe coasta de est a Statelor Unite, va fi inagurată în acest an, acest lucru permițând un număr mai mare de lansări a rachetei Electron. Lansarea de joi, de la ora 04:56 ora României, a fost a 11-a și a 10-a lansare consecutivă de succes pentru compania Rocket Lab. După separarea primei trepte, aceasta a revenit controlat prin atmosferă și a transmis telemetrie până la impactul cu apa oceanului, fiind a doua oară când Rocket Lab culege date despre parcursul treptei primare prin atmosferă, dorind ca în viitor să o recupereze, folosind însă un elicopter și nu o recuperare la sol, cum este cazul rachetelor Falcon 9. Următoarea lansare Electron ar putea avea loc la începutul lunii martie. 

#+CAPTION: Lansarea celei de-a 11-a rachete Electron, având la bord satelitul NROL-151 al National Reconaissance Office. /Sursa foto: [[https://www.rocketlabusa.com/gallery/][Rocket Lab]]/.
[[/img/NROelectron.jpg]]

*** Alte evenimente

Vinerea trecută, capsula *Cygnus NG-12* s-a desprins de Stația Spațială Internațională, după trei luni petrecute pe orbită. Lansată la 1 noiembrie 2019, aceasta a transportat peste 3.7 tone de provizii și echipamente pentru echipajul de la bord. Brațul robotic al stației a decuplat capsula de modulul american Unity și apoi capsula a plutit liberă, îndepărtându-se de avanpostul orbital. Înainte de a reveni distructiv prin atmosferă la finalul lunii februarie, capsula va rămâne pe orbita Pământului, la distanță sigură de stația spațială, pentru a derula o serie de experimente. Capsula Cygnus NG-12 a lansat deja 14 sateliți de mici dimensiuni, la câteva ore după desprinderea de ISS, grație unui sistem autonom de lansare montat la bord, unii dintre acești sateliți fiind asamblați la bordul stației spațiale de echipaj, folosind componente fabricate de o imprimantă 3D aflată pe ISS. Următoarea lansare a unei capsule Cygnus este programată pentru duminică, 9 februarie.

#+CAPTION: Capsula Cygnus NG-12, după desprinderea de Stația Spațială Internațională (Sursa foto: Oleg Skripochka/Roscosmos)
[[/img/ng12.jpg]]

---

Joi, 30 ianuarie, NASA a trimis ultimele comenzi spre telescopul spațial *Spitzer*. Acesta a fost lansat în 2003 și misiunea sa principală se întindea pe durata a doi ani și jumătate, însă a fost mereu extinsă. Telescopul, folosit pentru observații în infraroșu, face parte din seria celor patru Mari Observatoare spațiale: Hubble (folosit pentru observații în spectrul vizibil și UV), Compton (pentru raze gama) și Chandra (pentru raze X), fiind singurul dintre cele patru care nu a fost lansat de o navetă spațială, ci de o rachetă Delta II. Doar Hubble și Chandra mai sunt active, Compton fiind deorbitate în anul 2000, după 9 ani petrecuți pe orbită. Rolul telescopului Spitzer va fi preluat de viitorul telescop James Web, care va continua observațiile în domeniul infraroșu, utile, printe altele, și pentru a descoperi noi exoplanete. 

---

Treapta primară a rachetei *SLS* a ajuns la centrul Stennis al NASA și a început deja seria de teste care va culmina cu pornirea celor patru motoare RS-25, într-o simulare a unei lansări, un test critic înainte primei misiuni Artemis, programată deocamdată pentru finalul anului următor. Aeroject Rockedyne a livrat la Stennis și motoarele RL-10, folosite de treapta secundară a rachetei SLS. După testele de la Stennis, treapta primară va ajunge la centrul spațial Kennedy și va fi pregătită pentru lansare.

---

Astronomii amatori au observat că satelitul rusesc Kosmos-2542 s-a apropiat la doar câțiva kilometri de satelitul american de spionaj USA-245 (sau NROL-65, lansat în 28 august 2013 de o rachetă Delta IV Heavy). Având în vedere faptul că satelitul american pare a fi un satelit de observație de tip Keyhole-11, apropierea dintre cei doi sateliți nu pare să fie o coincidență: satelitul Kosmos-2542 a fost lansat în noiembrie 2019 de o rachetă Soyuz-2.1v de la cosmodromul militar Plesetsk, direct în planul orbital al satelitului american. Mai mult, la începutul anului, satelitul rusesc a efectuat o serie de manevre folosind propulsoarele de la bord, pentru a se apropia de NROL-65, până la distanțe de doar 13 km, de unde ar putea efectua o serie de observații prin care să determine caracteristicile sateliților Keyhole pe care SUA nu dorește să le facă publice.

---

Agenția spațială rusă *Roscosmos* ia în considerare o nouă misiune spre *Venus*, în colaborare cu NASA, misiune care ar conține cel puțin o sondă orbitală și un lander. Misiunea, denumită Venera-D, urmează să fie lansată cel mai devreme în 2029, folosind o rachetă Angara-A5 și proiectul urmează să coste aproximativ echivalentul a 260 milioane de dolari. Ultimul lander care a ajuns pe Venus a fost Vega-2, o sondă a fostei URSS, care a ajuns pe suprafața planetei în 1984. De atunci doar sonda europeană Venus Express a mai fost trimis pe orbita planetei vecine, deoarece condițiile de la suprafață sunt extrem de neprietenoase: presiunea de aproape 100 de ori mai mare decât pe Pământ, temperaturi de peste 400 de grade și nori din acid sulfuric. NASA explorează și posibilitatea de a trimite baloane în atmosfera lui Venus, însă nu a concretizat deocamdată nimic în acest sens.

---

Varianta audio a acestui material poate fi ascultată pe site-ul [[https://radioromaniacultural.ro/buletin-cosmic-nr-61/][Radio România Cultural]].

** Buletin Cosmic nr. 60 :eva:iss:jwst:progressms13:axiom:
:PROPERTIES:
:EXPORT_FILE_NAME: 060
:EXPORT_DATE: 2020-01-29
:END:

*** Lansări orbitale

A patra lansare a unor sateliți Starlink (a treia lansare a unor sateliți operaționali) a avut loc miercuri, 28 ianuarie 2020, ora 16:06, de pe rampa SLC-40 de la baza forțelor aeriene de la Cape Canaveral din Florida. A fost în același timp al treilea zbor al treptei primare Falcon 9 cu seria B1051, care a mai lansat în spațiu capsula Dragon-2 în martie 2019 și satelitul Radarsat în iunie. După lansarea celor 60 de sateliți Starlink, prima treaptă a fost recuperată și de această dată pe barja /Of Course I Still Love You/, aflată în Atlantic, la 630 km depărtare de țărm, iar una dintre cele două jumătăți ale conului protector a fost și ea recuperată cu succes. A fost pentru a 49-a oară când SpaceX reușește recuperarea unei trepte primare. Fiecare satelit Starlink cântărește 260 de kilograme, ceea ce înseamnă că în total masa urcată de racheta Falcon 9 pe orbită a fost de 15.6 tone, lansările Starlink fiind cele mai grele încărcături lansate de rachetele Falcon 9 până în prezent (motiv pentru care recuperarea treptelor primare nu poate fi făcută la sol, ci doar pe barja plasată de-a lungul traiectoriei, în Oceanul Atlantic). Sateliții au fost lansați pe o orbită circulară cu altitudinea de 290 km și înclinație orbitală de 53 de grade, urmând ca aceștia să-și folosească propulsoarele cu krypton de la bord pentru a ajunge pe o orbită operațională la 550 de kilometri.

#+CAPTION: Racheta Falcon 9 (cu treapta primară B1051), lansând al 4-lea grup de sateliti Starlink. (sursa foto: [[https://twitter.com/GregScott_photo/status/1222535047170940928?s=20][Greg Scott]])
[[/img/starlink3.jpg]]

*** Alte evenimente

Italianul Luca Parmitano (ESA) și americanul Andrew Morgan (NASA) au efectuat sâmbătă, 25 ianuarie, ultima din cele 4 ieșiri în spațiu programate pentru repararea spectrometrului AMS-02 (deși inițial au fost programate 5 astfel de ieșiri). A fost deja a 3-a activitatea extravehiculară din 2020, a 227-a din istoria Stației Spațiale Internaționale, a 7-a pentru Morgan (care are un total de 45 de ore și 48 minute) și a 6-a pentru Parmitano (care are un total de 33 de ore și 9 minute). Activitatea extravehiculară a fost necesară pentru a înlocui o pompă exterioară, folosită pentru spectrometrului, instrument care nu a fost gândit inițial pentru a fi reparat, dar schimbarea sistemului de răcire îi poate prelungi semnificativ viața. Seria de 4 astfel de ieșiri în spațiu dedicate AMS-02 au fost cele mai complexe astfel de misiuni după cele dedicate reparării telescopului spațial Hubble. De asemenea, a fost a 9-a activitate extravehiculară pentru Expediția 61, un nou record pentru echipajul de la bordul ISS. În timpul celor 227 de ieșiri în spațiu de pe ISS, astronauții au petrecut în total 1428 de ore și 26 de minute în afara stației.

---

Un audit efectuat de un organism federal din SUA a concluzionat că este puțin probabil ca viitorul telescop spațial James Webb să fie lansat în martie 2021, așa cum este planificat în prezent, datorită întârzierilor acumulate în cadrul proiectului. Telescopul, a cărui dezvoltare a început în anii '90, trebuia să fie lansat undeva între 2007 și 2011 și să coste undeva între 1 și 3.5 miliarde de dolari, însă costurile sale au ajuns până în prezent la aproape 10 miliarde de dolari, devenind probabil cel mai scump satelit care urmează să fie lansat în spațiu. Lansarea urmează să fie asigurată de o rachetă europeană Ariane 5, care se va afla la finalul ciclului său de viață, urmând să fie înlocuită cu Ariane 6.

---

NASA își dorește să extindă Stația Spațială Internațională prin atașarea unor module private, și să înceapă astfel tranziția spre exploatarea comercială a stației, după ce aceasta nu va mai fi finanțată de agenția spațială americană, lucru care probabil se va întâmpla după anul 2030. Axiom Space este compania selectată recent de agenția spațială americană pentru dezvoltarea și lansarea a cel puțin un astfel de modul, care urmează să fie atașat de modulul Harmony și să extindă astfel activitățile care au loc la bordul avanpostului orbital. Primul modul construit de Axiom Space urmează să fie lansat în a doua jumătate a lui 2024.

---

Nava cargo Progress MS-13, andocată la modulul Pirs al Stației Spațiale Internaționale, și-a activat joi propulsoarele pentru a modifica orbita avanpostului orbital, o operațiune de rutină care are loc pentru alinierea traiectoriei stației cu viitoarele vehicule care urmează să fie lansate sau pentru a evita potențiale resturi orbitale care s-ar putea apropia prea mult de ISS. Astfel, la ora 17:15, motorul Progress MS-13 a fost pornit pentru 562 de secunde, după care la 17:23 același motor a funcționat pentru 282 de secunde. În total, delta-V pentru ISS a fost crescută cu 0.84 m/s iar noua orbită este 415.4 x 423.0 km (de la 414.7 x 421.2 km).

---

Varianta audio a acestui matarial poate fi ascultată pe site-ul [[https://radioromaniacultural.ro/buletin-cosmic-nr-60/][Radio România Cultural]].

** Buletin Cosmic nr. 59 :arianev:kuazhou:mars2020:firefly:eva:iss:spacex:dragon2:
:PROPERTIES:
:EXPORT_FILE_NAME: 059
:EXPORT_DATE: 2020-01-22
:END:

*** Lansări orbitale

Joia trecută, în 16 ianuarie la ora 05:02, o rachetă *Kuazhou-1A* a decolat de la centrul spațial Jiuquan pentru a pune pe orbită satelitul Yinhe-1 (227 kg), dedicat testării unor tehnologii de comunicații 5G. Acesta urmează să facă parte dintr-o constelație de aproximativ 1000 de sateliți plasați pe orbite joase, între 500-1000 km altitudine, pentru a asigura conexiuni 5G deasupra teritoriului Chinei. A fost a 10-a lansare a rachetei chinezești Kuazhou-1A de calibru ușor, toate zborurile acesteia derulându-se fără incidente neplăcute.

---

*Ariane 5* a debutat în 2020 cu doi sateliți de telecomunicații lansați joi, la ora 23:05 de la centrul spațial din Kourou, Guiana Franceză, rampa ELA-3. Cei doi sateliți cântăresc împreună 7888 kilograme, masă care include și adaptorul necesar plasării în conul protector al rachetei. Satelitul KONNECT al companiei Eutelsat (3619 kg)  a fost primul eliberat de treapta secundară a rachetei după ce aceasta a ajuns pe orbita dorită, urmat de satelitul indian GSAT-30 (3357 kg). Compania europeană Arianespace are în program 20 de lansări pentru acest an și speră să urce pe orbită nu mai puțin de 300 de sateliți. 

*** Alte evenimente

Vinerea trecută, *SpaceX* a mai făcut un pas important spre prima lansare a unui echipaj spre Stația Spațială Internațională, testând sistemul de urgență proiectat pentru a îndepărta capsula *Dragon-2* de racheta Falcon 9, la scurt timp după lansare, în cazul în care racheta ar avea probleme și ar pune în pericol echipajul. Testul, derulat de pe rampa LC-39A de la Kennedy Space Center, a fost un succes: la aproximativ 90 de secunde după lansare, în timp ce racheta trecea prin zona cu presiune maximă asupra vehiculului (presiune cauzată de accelerarea rachetei și de densitatea atmosferei), motoarele SuperDraco de la bord s-au activat și au îndepărtat capsula de racheta Falcon 9. Din păcate, racheta, ramasă fără un profil aerodinamic corespunzător, nu a supraviețuit presiunii exercitate de atmosferă și a explodat, așa cum fusese prevăzut, la distanță sigură de capsulă. Dragon-2 a revenit ulterior cu bine înapoi, fiind recuperată din apele Atlanticului, după ce a derulat și un test al celor trei parașute destinate să frâneze capsula suficient de mult pentru un impact cu apa la o viteză suportabilă pentru echipaj. Treapta primară distrusă în urma acestui test (B1046) s-a aflat la al 4-lea său zbor și a fost prima treaptă falcon 9 Block 5 folosită de SpaceX. Capsula a avut numărul C205, fiind a 5-a capsulă Dragon-2 construită de SpaceX: C201 a zburat spre ISS în misiunea DM-1 și a fost ulterior distrusă într-un test ulterior, C202 este folosită doar pentru teste iar soarta capsulelor C203 și C204 nu a fost făcută public de către SpaceX. Urmatoarea misiune, DM-2, care va însemna primul zbor al unui echipaj la bordul unei rachete Falcon 9, va implica o nouă capsulă, C206.

#+CAPTION: Momentul în care motoarele SuperDraco ale capsulei Dragon-2 sunt activate și aceasta se desprinde de racheta Falcon 9 (Sursa: [[https://www.flickr.com/photos/spacex/49422294602/in/photostream/][SpaceX]])
[[/img/cdled.jpg]]

---

Un test static al rachetei Alpha, dezvolată de *Firefly Aerospace* în Texas, s-a încheiat joi cu un incendiu pe rampa de lansare, însă din fericire nimeni nu a fost rănit. Firely Aerospace speră ca Alpha să poată lansa pe orbita terestră joasă încărcături utile de până la o tonă (sau 600 de kilograme pe orbită heliosincronă). Alpha este o rachetă în două trepte, prima treaptă fiind propulsată de 4 motoare Reaver-1 alimentate cu kerosen și oxigen lichid, în timp ce pentru a doua treaptă Firely va folosi un motor Lightning-1. Costul unei lansări va fi undeva în jurul a 15 milioane de dolari (spre comaparație, Electron, racheta companiei RocketLab, lansează 150 de kilograme pe orbită heliosincronă cu aproximativ 5.7 milioane de dolari). 

---

Luni, Jessica Meir și Christina Koch au derulat a 5-a și ultima activitate extravehiculară dedicată înlocuirii bateriilor externe ale Stației Spațiale Internaționale (*ISS*). Cele două astronaute au petrecut 6 ore și 58 de minute în afara ISS și toate obiectivele misiunii au fost îndeplinite. În urmatoarea perioadă mai este programată încă o activitate extravehiculară, dedicată de această dată prelungirii vieții spectrometrului AMS-02 plasat de asemenea în afara ISS, la care vor lua parte italianul Luca Parmitano și americanul Andre Morgan.

---

*XS-1* (rebotezat *XS-P*) /Phantom Express/ trebuia să fie un vehicul care să fie capabil să zboare în spațiu de 10 ori în 10 zile, folosind un motor AR-22, derivat din legendarul RS-25 (folosit și de navetele spațiale sau de viitoarea rachetă SLS). Cel puțin acesta era scopul inițial al programului pornit de DARPA și derulat de Boeing, însă Boeing a anunțat în cursul acestei săptămâni că a decis să se retragă din program, după 10 milioane de dolari cheltuite începând din 2017. Phantom Express urma să fie lung de 30.5 metri și să poată urca pe orbită terestră joasă 1361 kg, iar primele teste au fost programate pentru acest an.

---

Peste 28000 de elevi americani au trimis propuneri pentru numele viitorului rover marțian care va pleca spre planeta Marte în această vară. NASA a ales 9 variante pe care le supune acum unui vot public, variante din care ar putea alege numele roverului denumit deocamdată *Mars2020*. Cele 9 variante sunt Tenacity, Courage, Vision, Fortitudine, Endurance, Clarity, Perseverence, Promise și Ingenuity. Mai sunt doar câteva zile în care [[https://mars.nasa.gov/mars2020/participate/name-the-rover/][puteți vota și voi]]! Lansarea roverului este planificată pentru 17 iulie 2020, la bordul unei rachete Atlas V, și acesta va ajunge în 18 februarie 2021 în craterul marțian Jezero, unde va căuta urme de viață.

** Buletin Cosmic nr. 58 :cz2d:iss:exomars:haybusa2:orel:
:PROPERTIES:
:EXPORT_FILE_NAME: 058
:EXPORT_DATE: 2020-01-15
:END:

*** Lansări orbitale
Marți, 14 ianuarie 2020, ora 04:53, o rachetă *Changzheng-2D* a lansat pe orbită satelitul Kuanfu-1 de la centrul spațial Taiyuan. Satelitul face parte din constelația Jilin-1, folosită de sectorul civil din China pentru observații ale suprafeței Pământului. Alături de acesta, în spațiu au ajuns și sateliții Aleph-1 (Argentina) și Tianqi-5 (China).

*** Alte evenimente

Jessica Meir și Christina Koch au reînceput seria de activități extravehiculare dedicate schimbării bateriilor externe ale Stației Spațiale Internaționale. *EVA-225* a început miercuri la ora 13:30 și durat 7 ore și 29 de minute. Toate obiectivele au fost îndeplinite, cu toate că luminile căștii Christinei Koch au avut unele probleme și nu au funcționat pe durata ieșirii în spațiu. O nouă astfel de activitate extravehiculară este programată pentru 20 ianuarie, la care vor participa tot Meir și Koch. O altă activitate vehiculară de rutină, care urma să fie efectuată din sectorul rusesc al stației, a fost amânată pentru o dată nespecificată deocamdată, pentru că înlocuirea bateriilor are prioritate în acesr caz. Sectorul american mai are programate în perioadă următoare două activități extravehiculare, următoarea (EVA-226)  pentru finalizarea înlocuirii bateriilor iar în 25 ianuarie, Andrew Morgan și Luca Parmitano (EVA-227) vor termina de reparat și spectrometrul AMS-02 plasat în afara ISS.

#+CAPTION: Christina Koch și Jessica Meir au efectuat deja împreună două activități extravehicule, pentru schimbarea bateriilor externe ale Stației Spațiale Internaționale (/Sursa foto/: [[https://blogs.nasa.gov/spacestation/2020/01/15/spacewalkers-begin-work-to-upgrade-power-systems/][NASA]])
[[/img/koch_meir.jpg]]

---

După ce a încheiat cu succes misiunea în jurul asteroidului Ryugu, sonda *Hayabusa2* se îndreaptă în prezent spre Pământ pentru a livra o capsulă ce ar trebui să conțină fragmente din solul asteroidului. Însă agenția spațială japoneză a anunțat că a decis să continue misiunea sondei și după decembrie 2020, pentru că aceasta se află într-o formă excelentă, și după ce capsula cu fragmentele de sol extraterestru se va desprinde și reveni pe Pământ, sonda rămasă în spațiu va realiza un ocol al planetei noastre și se va îndrepta spre o nouă țintă, care urmează să fie identificată, dar care va fi un nou asteroid pe care urmează sonda urmează să-l intercepteze și survoleze.

---

Un nou test al parașutelor *ExoMars* a avut loc luni și a fost un succes. Pentru ca sonda să plece spre Marte în fereastra din acest an (luna iulie-august), încă alte două teste planificate pentru februarie și martie trebuie să se încheie cu bine pentru agenția spațială europeană. Testele sunt derulate în SUA, în colaborare cu JPL, după ce anul trecut au fost identificate unele probleme care amenințau să amâne a doua lansare a programului ExoMars pentru 2022, următoarea oportunitate de a trimite sonde spre Marte. ESA are pe orbita marțiană sonda TGO, însă landerul Schiaparelli s-a prăbușit pe Marte în 2016.

---

Agenția spațială rusă [[https://ria.ru/20200113/1563348630.html][a alocat peste 8 miliarde de ruble]] (echivalentul a 130 de milioane de dolari) pentru realizarea unei a doua capsule *Orel* în 2021. Dacă prima capsulă de acest fel va fi doar un prototip folosit pentru zboruri test ale rachetelor Angara-A5 și Yenisi în 2023 și respectiv 2028, cea de-a doua capsulă urmează să fie folosită pentru zboruri cu echipaj spre Stația Spațială Internațională, înlocuind astfel venerabila capsulă Soyuz, sau spre Lună (2029), conform celor mai optimiste planuri ale Roscosmos.

---

Vineri, 10 ianuarie, [[https://www.nasa.gov/press-release/nasa-s-newest-astronauts-ready-for-space-station-moon-and-mars-missions][NASA a prezentat]] noua generație de astronauți, al 22-lea grup de la celebri *Mercury Seven* din 1959 (absovenții din acest an au primit oficial porecla *Țestoasele*). Este vorba despre 11 noi absolvenți americani și 2 din partea agenției spațiale canadiene, care se adaugă celor 37 de astronauți deja existenți în cadrul agenției spațiale americane. Printre aceștia probabil se află și următorii oameni care vor păși pe Lună, în cadrul programului Artemis, dar până atunci vor participa și la zborurile spre Stația Spațială Internațională. Programul de pregătire a durat doi ani și cei 11 noi astronauți au fost selectați dintr-un număr record de 18000 de persoane care s-au înscris pe lista NASA.

** Buletin Cosmic nr. 57 :spacex:starlink:falcon9:cz3b:crs19:
:PROPERTIES:
:EXPORT_FILE_NAME: 057
:EXPORT_DATE: 2020-01-08
:END:

*** Lansări orbitale

Marți dimineață la ora 04:19, *SpaceX* a reușit prima lansare orbitală a anului, urcând pe orbită încă 60 de sateliți *Starlink*, folosind o rachetă *Falcon 9*, a cărei treaptă primară B1049 a zburat astfel a patra oară. Lansarea a avut loc de pe rampa SLC-40 de la Cape Canaveral și treapta primară a fost recuperată, din nou, pe barja OCISLY. Din păcate, tentativa de recuperare a conului protector nu a reușit. Cei 60 de sateliți au cântărit 15.4 tone și în prezent SpaceX deține 180 de sateliți plasați pe orbită terestră joasă.

A fost a 78-a lansare Falcon 9, a 46-a lansare de pe rampa SLC-40 de la Cape Canaveral și a 48-a recuperare cu succes a unei trepte primare.

#+CAPTION: Lansarea celui de-a treilea set de sateliți Starlink de către o rachetă Falcon 9 a cărei treaptă primară a fost folosită pentru a patra oară și recuperată din nou pe barja OCISLY (/Sursa foto/: [[https://www.flickr.com/photos/spacex/49347368496/][SpaceX]])
[[/img/starlink2.jpg]]

---

A doua lansare orbitală a anului a avut loc tot marți, 7 ianuarie: o rachetă *Changzheng-3B* de pe rampa LC-2 de la centrul spațial Xichang a urcat pe orbită satelitul militar TJSW-5, la ora 17:20, un satelit misterios despre care China nu a publicat prea multe detalii. Racheta a urcat satelitul pe orbită geostaționară de transfer, urmând ca ulteior satelitul să ajungă pe orbita geostaționară finală în următoarea perioadă.

*** Alte evenimente

Marți, capsula *Dragon CRS-19* s-a desprins de brațul robotic al Stației Spațiale Internaționale (la ora 12:05) și a revenit în sigurannță pe Pământ câteva ore mai târziu (17:40). Dragon CRS-19 a petrecut 30 de zile cuplată cu modulul Harmony al ISS. În timpul manevrelor de îndepărare de Stația Spațială Internațională, un jet al motoarelor Dragon a lovit panourile solare ale capsulei Cygnus NG-12, cuplată cu ISS la portul Unity, iar evenimentul este investigat în prezent de NASA, care încearcă să evite contaminarea panourilor solare ale vehiculelor.

--- 

Agenția spațială indiană (ISRO) a anunțat că misiunea [[https://www.bbc.com/news/world-asia-india-50965778][Chandrayan-3]] a primit undă verde și este posibil ca lansarea noii sonde să aibă loc chiar în acest an. Misiunea va încerca din nou să aselenizeze o sondă și un mic rover pe Lună, la fel ca și Chandrayaan-2, exact în aceeași regiune și va costa mai puțin pentru că de această dată nu va mai exista și o sondă orbitală (misiunea va folosi sonda orbitală Chandrayaan-2, care este funcțională și ISRO speră ca aceasta să rămână cel puțin 2 ani pe orbita Lunii). 

---

Agenția spațială chineză are un nou site dedicat misiunii selenare *Chang’E-4*, care acum aproape un an a devenit prima sondă care a ajuns pe fața îndepărtată a Lunii. Poate e surprizător, dar site-ul are o grămadă de date științifice și este [[http://moon.bao.ac.cn/index_en.jsp][disponibil și în limba engleză]]. 

---

*Arianespace* a terminat investigația cu privire la eșecul misiunii *Vega* din iulie, când satelitul Falcon Eye 1 nu a mai ajuns pe orbită din cauza dezintegrării treptei secundare. După 14 lansări cu succes, în iulie treapta primară cu motoare cu combustibil solid P80 a funcționat impecabil, însă după separare, chiar dacă motorul Zefir-23 a pornit fără probleme, o anomalie s-a produs după 14 secunde de la activarea sa și racheta a deviat semnificativ de la traiectorie, în cele din urmă dezintegrându-se. Nu au fost oferite detalii tehnice despre motivele eșecului, însă Arianespace a precizat că racheta va reveni pe rampa de lansare în acest an, fiind convinsă că problema a fost identificată și înlăturată. Vega este folosită pentru încărcături ușoare, completând portofoliul Arianespace care deține lansatorul greu Ariane 5 și închiriază și lansatorul mediu Soyuz-2 de la agenția spațială rusă.

** Buletin Cosmic nr. 56 :cz5:rockot:progress:soyuz:iss:
:PROPERTIES:
:EXPORT_FILE_NAME: 056
:EXPORT_DATE: 2020-01-01
:END:
   
*** Lansări orbitale

Vineri la ora 01:12, de la cosmodromul Plesetsk a decolat ceea ce probabil a fost ultima rachetă Rockot, având la bord trei sateliți de comunicații Gonets-M care au ajuns pe orbită terestră joasă. Rockot folosește tehnologie dezvoltată în Ucraina și de aceea Rusia a decis să o înlocuiască cu Angara-1 sau Soyuz-2v, cel puțin pentru lansările militare, având în vedere contextul geopolitic actual. Lansările civile ale rachetei Rockot ar putea salva proiectul ruso-ucrainean, însă în prezent nici un client nu s-a arătat interesat de această rachetă. Rockot este dezvoltată din fosta rachetă balistică intercontinentală UR-100 (cunoscută și sub numele SS-19 Stiletto), care folosește treapta superioară Briz-KM. Este posibil ca în viitor, o versiune Rockot-2 să fie construită folosind exclusiv tehnologie rusă, însă dacă acest lucru se va întâmpla, nu va fi mai devreme de 2021.

#+CAPTION: Probabil ultima lansare a unei rachete Rockot, de la cosmodromul militar Plesetsk (/Sursa foto/: [[https://www.roscosmos.ru/27904/][Roscosmos]])
[[/img/rockot.jpg]]

---

După două zboruri problematice (primul cu emoții pentru inginerii chinezi și al doilea zbor ratat), lansatorul greu chinezesc Changzheng-5 a revenit pe rampa de lansare și vineri, 27 decembrie, ora 14:45, a urcat pe orbită geostaționară satelitul Shijian-20, unul dintre cei mai grei sateliți chinezești de telecomunicație, un prototip pentru viitorii sateliți de acest fel, dezvoltați pe noua platformă DFH-5. Changzheng-5 este comparabil cu Ariane-5, Delta IV Heavy, Falcon 9 sau Proton-M și este vital pentru planurile viitoare ale Chinei: asamblarea pe orbită a unei noi stații spațiale, lansarea unei noi capsule pentru viitoarele zboruri cu echipaj (septembrie 2020), trimiterea unei noi sonde Chang'e spre Lună (undeva spre finalul anului 2020, pentru a aduce ulterior pe Pământ eșantioane de sol selenar) și o lansare spre Marte (23 iulie 2020).

*** Alte evenimente

*Progress MS-13* și-a folosit propulsoarele de la bord vineri, 27 decembrie, pentru a modifica orbita Stației Spațiale Internaționale și pentru a pregăti revenirea pe Pământ a capsulei Soyuz MS-13, în februarie 2020. Progress MS-13 și-a activat de două ori motoarele pentru această manevră, iar acum parametri orbitali ai stației sunt: 415.9 km x 439.1 km, înclinație orbitală 51.66 și o perioadă de 92.87 minute.

---

În speranța că Statele Unite vor reîncepe din 2020 lansările de echipaje spre Stația Spațială Internațională (ISS), Rusia va reîncepe din 2021 lansările de *turiști spațiali* la bordul capsulei Soyuz, pentru un preț de aproximativ 40 milioane de dolari/zbor, preț stabilit recent de RSC Energia, compania care produce, printre altele, capsulele Soyuz. De fapt, asamblarea capsulei Soyuz-MS, care o va duce pe austriaca Johanna Maislinger pe ISS în 2021 a început în aceste zile. Maislinger este deocamdată singura persoană pe lista viitorilor turiști spațiali care vor ajunge pe ISS la bordul unei capsule Soyuz.

---

China conduce *clasamentul numărului de lansări* cu 34 de tentative și 32 de reușite; SUA este pe locul 2 cu 27 de încercări și tot atâtea reușite (inclusiv rachetele Electron, operate de o companie americană); Rusia este pe locul 3 cu 25 de lansări reușite (inclusiv rachetele Soyuz lansate din Guiana Franceză de compania Arianespace). Europa a avut 6 tentative și o nereușită (Vega), fiind depașită de India la golaveraj cu 6 tentative și tot atâtea reușite. Japonia a avut 2 lansări în 2019, ambele reușite iar clasamentul este încheiat de Iran cu 2 lansări și tot atâtea eșecuri, plus explozia unei rachete pe rampa de lansare. În total 102 tentative orbitale, 97 de reușite și 5 eșecuri. În 2018 au fost 114 lansări orbitale (111 de succes), fiind pentru prima dată după 1990 când numărul lansărilor orbitale au depășit 100.

Într-un clasament al centrelor spatiale, primul loc este împărțit între Cape Canaveral, Baikonur și Xichang, fiecare cu câte 13 lansari.

Soyuz-2 conduce clasamentul rachetelor cu cele mai multe lansări: 15, urmată de Falcon cu 13 lansări și Changzheng-3 cu 12 lansări. Deși Soyuz-2 înseamnă 2.1b/STB (7 lansări), 2.1a/STA (6 lansări) și 2.1v (2 lansări), în timp ce Falcon înseamnă Falcon 9 Block 5 (11 lansări) și Falcon Heavy (2 lansări).

2019 a văzut revenirea lansatorului Changzheng-5 (foto), dar și ultimul zbor al rachetelor Delta IV Medium, Soyuz-FG și Rockot. Au debutat rachetele chinezești Hyperbola-1 și Jielong-1 și variantele PSLV-DL și PSLV-QL ale lansatorului indian.

** Buletin Cosmic nr. 55 :atlasv:cst100:iss:cz4b:
:PROPERTIES:
:EXPORT_FILE_NAME: 055
:EXPORT_DATE: 2019-12-25
:END:

*** Lansări orbitale

Vineri la ora 13:36, o rachetă Atlas V a lansat capsula CST-100 Starliner, varianta companiei Boeing prin care aceasta încearcă să lanseze astronauți pe orbită în viitorul apropiat. Lansatorul Atlas V a fost folosit într-o variantă unică, N22, adică fără con protector, cu două boostere auxuliare și cu o treaptă superioară Centaur cu două motoare. Racheta a funcționat impecabil și a înscris capsula pe o orbită suborbitală (73x181 km, 51.6 înclinație orbitală), conform planului. 

Deși Atlas V era perfect capabilă să insereze capsula pe orbită stabilă, Boeing dorea să folosească motoarele destinate sistemului de anulare al lansării pentru inserția finală a capsulei pe orbită, însă din cauză că ceasul computerului de bord a fost defazat cu 11 ore(!), manevra nu a fost executată și capsula risca astfel să se prăbușească înapoi pe Pământ. Mai mult decât atât, inginerii de la sol nu au avut o perioadă acces la telemetria capsulei pentru că sateliții din rețeaua TDRSS nu au fost aliniați astfel încât să poată comunica cu capsula. În cele din urmă însă, după o serie de mici manevre ale propulsoarelor de la bord, capsula a fost salvată și plasată pe o orbită circulară stabilă, la o altitudine de 250 km. Aceste manevre însă au consumat din combustibilul aflat la bord și astfel întâlnirea și andocarea programată să aibă loc cu Stația Spațială Internațională au fost amânate. 

#+CAPTION: Racheta Altas V N22, cu capsula CST-100 Starliner "Calypso", înainte de lansare.
[[/img/atlasvcst100.jpg]]

Duminică, la două zile după lansare, capsula a revenit controlat înapoi pe Pământ, validând o mare parte din procedurile necesare unei misiuni cu echipaj (testarea sistemului de navigație, testarea sistemului de andocare, comunicarea de la distanță cu ISS, revenirea în siguranță pe Pământ). Aterizarea a avut loc în bune condiții la baza aeriană White Sands din New Mexico și NASA s-ar putea să nu mai solicite repetarea acestui zbor și să permită folosirea viitoarei capsule pentru un zbor cu echipaj la bord, lucru care probabil se va întâmpla anul viitor. După încheierea misiunii, Boeing a decis ca numele capsulei să fie Calypso. Aceasta va putea fi refolosită în viitor, dar pentru misiunea cu echipaj Boeing va folosi o capsulă nouă. Având în vedere că durata de pregătire a unei capsule pentru un nou zbor este de 45 de zile, Boeing consideră că poate îndeplini sarcinile din contractul CCDev cu NASA folosind trei astfel de capsule. Prima, Calypso, este cea care a zburat în misiunea test, iar celelalte două sunt aproape de a fi finalizate.

---

Tot vineri, o rachetă chinezească Changzheng-4B a lansat satelitul de observație CBERS-4A (dezvoltat în urma unei colaborări între China și Brazilia), dar și ETRSS-1, primul satelit pentru Etiopia, realizat de asemenea cu psirjin financiar chinezesc. Lansarea a avut loc la ora 05:21, de la centrul spațial Taiyuan, rampa LC9. Sateliții au fost plasați pe orbită heliosincronă. Lansarea de vineri a fost a 35-a pentru racheta Changzheng-4B, care poate urca până la 2.8 tone pe orbită heliosincronă.

--- 

Marți, 24 decembrie, a avut loc a 1500-a lansare de la Baikonur. Racheta Proton-M, folosind treapta superioară Block DM-03, a lansat satelitul meteo Elektro-L3 (de peste 2 tone) pe orbită geostaționară. A fost a cincea lansare Proton-M din acest an, a 100-a lansare orbitală din 2019 și a 109-a lansare Proton-M din 2001, de când a fost introdusă această variantă a rachetei rusești (și a 98-a lansare cu succces). În același timp, a fost a 5-a lansare a unei rachete Proton-M cu o treaptă superioară DM-03 din 2010 (deși doar a treia care a putut fi folosită pentru că primele două au fost pierdute în urma unor lansări eșuate). DM-03 este o treaptă superioară evoluată din venerabila DM-02 și este propulsată de un motor RD-58F, urmând să fie folosită pentru noul lansator Angara.

#+CAPTION:Cele 6 motoare RD-275M care propulsează prima treaptă a unei rachete Proton-M, în timpul lansării cu numărul 100 din anul 2019 și a 1500-a lansare de la Baikonur. (Sursă foto: /Roscosmos/)
[[/img/protonm.jpg]]

*** Alte evenimente

Începând cu 20 decembrie (ziua în care a avut premiera cel mai recent film Star Wars), [[http://www.spaceforce.mil/][Space Force]] a devenit oficial a 6-a ramură a armatei Statelor Unite, primul serviciu de acest fel înființat după Forțele Aeriene în 1947. Aproximativ 16000 de militari din cadrul Forțelor Aeriene vor fi gradual transferați spre Forțele Spațiale. O altă urmare ar putea fi și redenumirea, în viitorul apropiat, a unor baze ale forțelor aeriene care au atribuții în activități spațiale (/Vandenberg/, /Patterson/ sau /Cape Canaveral/).

---

Satelitul rusesc Meteor-M 2-2 a suferit miercuri, 18 decembrie, o coliziune cu un meteroid sau un fragment de deșeu orbital și a fost nefuncțional câteva zile. Între timp inginerii au reușit să-l stabilizeze și acum este din nou funcțional. Satelitul are 2750 de kilograme și a fost lansat în 5 iulie de o rachetă Soyuz-2.1b/Fregat-M pe orbită heliosincronă 812x817 km, înclinație 98.56 grade. Evenimentul este investigat și în prezent deoarece nu se cunoaște cu exactitate originea fragmentului care a provocat coliziunea.

** Buletin Cosmic nr. 54 :spacex:falcon9:cz3b:soyuz:bennu:
:PROPERTIES:
:EXPORT_FILE_NAME: 054
:EXPORT_DATE: 2019-12-18
:END:

*** Lansări orbitale

A doua lansare *SpaceX* din această lună a urcat marți dimineața pe orbită satelitul de telecomunicații JCSAT-18 de pe rampa SLC-40 a complexului spațial Cape Canaveral, Florida. A fost a 77-a lansare pentru o rachetă *Falcon 9* și al treilea zbor pentru prima treaptă a rachetei folosite miercuri, aceasta fiind folosită și în două lansări precedente a capsulei Dragon spre Stația Spațială Internațională. De asemenea, a fost și cel mai scurt interval de timp dintre două lansări Falcon 9 de pe aceeași rampă, pentru că în urmă cu doar 11 zile, tot de pe SLC-40, decola misiunea Dragon CRS-19 (recordul procedent fiind de 12 zile, între lansările CRS-18 și satelitul AMOS-17, în august), rampa putând fi pregătită pentru un nou zbor în minimum 7 zile. Satelitul de JCSAT-18 a cântărit 6.8 tone, aproape de limita rachetei Falcon 9 pentru lansări spre orbita geostaționară.

Treapta primară B1056 a fost recuperată și de această dată pe barja /Of Course I Still Love You/, plasată în Atlantic, însă recuperarea conului protector nu a reușit de această dată, deși două vase așteptau să prindă din zbor cele două jumătăți ale conului, care au căzut însă în apele oceanului, nu departe de locul unde erau așteptate. Acestea costă aproape 6 milioane de dolari, aproximativ 10% din costul total al unei rachetei Falcon 9.

#+CAPTION: Treapta primară Falcon 9 (seria B1059), transportată în portul Cape Canaveral, după recuperarea pe barja /Of Course I Still Love You/, în urma misiunii CRS-19 din 5 decembrie 2019. /Sursa foto/: [[https://www.flickr.com/photos/spacex/49185149122/][SpaceX]].
[[./img/ocisly.jpg]]

---

Deși au mai rămas câteva zile din 2019, China va încheia din nou anul ca lider într-un clasament general al numărului de rachete lansate spre orbită. Luni, o nouă rachetă *Changzheng-3B* completa cu încă doi sateliți Beidou constelația chinezească dedicată serviciului propriu de localizare prin satelit (similar ca performanțe cu sistemul GPS sau Galileo). Beidou numără astăzi 33 de sateliți activi aflați pe orbită, China fiind la doar o lansare distanță pentru a ajunge la numărul de 35 de sateliți, necesari pentru o acoperire globală completă. Acest lucru se va întâmpla în 2020, pentru că au mai rămas două lansări în 2019 din China, din care una sperăm să fie revenirea racehtei Changzheng-5, cel mai puternic lansator chinezesc, vital pentru viitoarele misiuni chineești spre Lună sau Marte, dar și pentru asamblarea viitoarei stații spațiale chinezești.

Lansarea Changzheng-3B a fost ultima din 2019 de la centrul spațial Xichang și a 32-a pentru China în 2019, iar racheta a folosit treapta superioară YZ-1 pentru a plasa cei doi sateliți Beidou, care cântăresc aproximativ o tonă fiecare, la 21500 kilometri altitudine și înclinație orbitală de 55.5 grade.

---

Ultima lansare a unei rachete Soyuz din 2019 a avut loc miercuri de la centrul spațial din Guiana Franceză și a urcat pe orbită 5 sateliți. Lansarea a avut loc la ora 10:54 de pe rampa ELS din Kourou, fiind un zbor operat de compania europeană Arianespace, racheta fiind folosită în configurația Soyuz-STA. Toți cei 5 sateliți de la bord au ajuns pe orbită heliosincronă: satelitul italian COSMO-SkyMed pentru observații radar, pentru sectorul civil și militar (2205 kg), telescopul spațial european CHEOPS (273 kg), care va căuta și va studia planete extrasolare timp de cel puțin 3 ani și jumătate, plus alți trei sateliți europeni de mici dimensiuni OPS-SAT (7 kg), EyeSat (7 kg)  și ANGELS (27 kg). Arianespace a anunțat că va renunța să mai închirieze rachete rusești Soyuz-2 după ce Ariane 6 va deveni activă, deoarece configurațiile Ariane 6 poate acoperi și zona pentru care racheta Soyuz-2 este necesară, pentru a acoperi întregul spectru de mase (lansator mediu, alături de lansatorul ușor Vega sau lansatorul greu Ariane 5 din prezent).

#+CAPTION: Lansarea Soyuz-STA din 18 decembrie 2019 de la Kourou, Guiana Franceză, având la bord sateliții COSMO-SkyMed, CHEOPS, OPS-SAT, EyeSat și ANGELS (Sursa foto: [[https://twitter.com/Arianespace/status/1207293851238617089/photo/1][Arianespace]])
[[./img/soyuzsta.jpg]]

*** Alte evenimente

Inginerii NASA au identificat locul de unde sonda *OSIRIS-REx* va preleva probe de pe suprafața asteroidului *Bennu*: este vorba despre o zonă denumită Privighetoarea (/Nightingale/), situată într-un crater din emisfera nordică a asteroidului. Criteriile au fost o granulație suficient de mică a materialului din zona respectivă, dar și un acces cât mai facil al sondei, pentru a nu fi incomodată de bolovani sau alte forme de relief specifice. Se crede că solul din zona respectivă este relativ tânăr și fiind expus unor temperaturi mai scăzute decât alte părți ale asteroidului, ar conserva mai bine compușii chimici prezenți, ajutând astfel oamenii de știință să poată reconstrui mai exact istoria acestuia. Înainte de prelevare, sonda va efectua două survoluri ale zonei, la 500, respectiv 250 de metri distanță, după care vor urma două repetiții înainte de prelevarea materialului de la sol, programată pentru 25 august 2020. Dacă OSIRIS-REx va întâmpina probleme, o nouă oportunitate pentru prelevare va fi în toamna anului viitor.

Sonda OSIRIS-Rex a fost lansată în 8 septembrie 2016 și în 31 decembrie 2018 s-a înscris pe orbita asteroidul Bennu, care este cel mai mic corp în jurul căruia o sondă interplanetară a putut să orbiteze pe o traiectorie stabilă. OSIRIS-REx îl va părăsi însă pe Bennu în martie 2021, pentru a aduce pe Pământ probe de sol de pe suprafața acestuia, în septembrie 2023.

#+CAPTION: Locul de pe suprafața asteroidului Bennu de unde sonda OSIRIS-REx va încerca să preleveze probe de sol, în 25 august 2020. /Sursa foto: [[https://www.nasa.gov/press-release/x-marks-the-spot-nasa-selects-site-for-asteroid-sample-collection/][NASA]]/
[[/img/nightingale.jpg]]

---

Varianta audio a acestui material poate fi ascultată la [[https://radioromaniacultural.ro/buletin-cosmic-nr-54/][Radio România Cultural]].

** Buletin Cosmic nr. 53 :soyuz2:progress:pslv:newshepard:electron:
:PROPERTIES:
:EXPORT_FILE_NAME: 053
:EXPORT_DATE: 2019-12-11
:END:

*** Lansări orbitale

Vineri, 6 decembrie 2019 (10:18), a avut loc a zecea lansare a unei rachete *Electron* (denumită /Running our of fingers/), de pe rampa LC-1 din Mahia, Noua Zeelandă. Șapte sateliți de mici dimensiuni au ajuns astfel pe orbită terestră joasă, printre care și satelitul japonez ALE-2, ce urmează să testeze o tehnică pentru a genera o ploaie artificială de meteori, pentru un spectacol la sol care ar putea fi inclus în festivitatea de deschidere a jocurilor olimpice de vară de la Tokyo.

Lansarea a fost una importantă pentru compania americană Rocket Lab deoarece a testat posibilitatea ca treapta primară a rachetei să reintre controlat în atmosferă și să rămână intactă până la impactul cu apa Oceanul Pacific. Peter Beck, directorul Rocket Lab, [[https://twitter.com/Peter_J_Beck/status/1202901928633438210][a confirmat]], la scurt timp după lansare, că testul a fost unul de succes și racheta a continuat să trimită telemetrie până în momentul impactului, ceea ce înseamnă un pas spre viitoare tentative de recuperare a primei trepte Electron. Însă aceasta nu va reveni pe Pământ controlat, așa cum face Falcon 9, ci va fi [[https://www.youtube.com/watch?v=enndCzvZpZk][recuperată din zbor, cu ajutorul unui elicopter]].

---

Și tot vineri, 6 decembrie 2019, la scurt timp după lansarea Electron, o rachetă Soyuz-2.1a, lansată de pe cosmodromul Baikonur, a urcat pe orbită nava cargo *Progress MS-13*, pentru aprovizionarea Stației Spațiale Internaționale (la ora 11:34). A fost a treia și ultima lansare Progress a anului, dar a patra lansare cargo din Rusia spre Stația Spațială, pentru că în august capsula Soyuz MS-14 a fost lansată și a andocat la ISS fără a avea un echipaj la bord.

Progress MS-13 a fost încărcată cu aproape 2.5 tone de marfă, după cum urmează: 650 kilograme de combustibil pentru stația spațială, 50 de kilograme de oxigen pentru echipaj, 420 kilograme de apă, și 1.3 tone de experimente științifice și alte provizii pentru echipaj. Fără această lansare, proviziile de la bordul stației ar fi fost suficiente până în iunie 2020, dacă nici o altă capsulă nu ar mai fi fost lanstă până atunci. Andocarea cu ISS a avut loc luni, 7 decembrie, la o zi după anodcarea capsulei Dragon CRS-19, lansată joi, 5 decembrie.

#+CAPTION: Lansarea capsulei Progress MS-13 spre ISS la bordul unei rachete Soyuz-2.1a de la Baikonur (Sursa foto: [[https://twitter.com/roscosmos/status/1202939275110686720/photo/1][Roscosmos]])
[[/img/soyuz21a.jpg]]

---

Sâmbătă, 7 decembrie, două rachete chinezești *Kuaizhou-1A* au fost lansate la o distanță de doar 6 ore una după cealaltă (04:55, respectiv 10:52), de la centrul spațial Taiyuan, pentru a demonstra capacitatea de a lansa rapid acest tip de rachetă de calibru mic, destinată sateliților de mici dimensiuni care au ca destinație orbita terestră joasă. Acest lucru a fost posibil datorită faptului că lansarea acestei rachete a avut loc de pe o platformă mobilă și nu o rampă staționară, așa cum folosesc majoritatea rachetelor orbitale. Kuaizhou-1A este derivată din racheta balistică intercontinentală DF-21 și are patru trepte, trei cu combustibil solid și una cu combustibil lichid și poate urca până la 200 de kilograme pe orbita terestră joasă, până la maximum 700 kilometri altitudine. 

Prima lansare Kuaizhou-1A de sâmbătă a urcat pe orbită satelitul de observații Jilin-1 Gaofen-2B (535 km). A doua rachetă a lansat 6 sateliți de mici dimeniuni, cu o masă totală de aproximativ 200 kilograme. Au fost lansările cu numărul 8 și respectiv 9 pentru racheta Kuaizhou-1A, care de la debutul său din 2013 nu a suferit nici un eșec.

---

A 50-a rachetă indiană *PSLV* (din 1993) a fost lansată miercuri, 11 decembrie, de la ora 11:55, având la bord un satelitul RISAT-2BR1 (682 kilograme), un satelit de observații al agenției spațiale indiene (ISRO) și alți 9 sateliți de mici dimensiuni pentru SUA, Japonia, Israel sau Italia. Ca de obicei, lansarea a avut loc de la centruls spațial Satish Dhawan. A fost a doua lansare a acestei rachete în configurația PSLV-QL (cu patru boostere suplimentare) și a 6-a lansare orbitală din India din acest an, dintre care una a fost a rachetei GSLV, care a dus sonda Chandrayaan-2 pe orbita Lunii.

RISAT-2BR1 este folosit atât în scopuri civile (agricultură, management dezastre, sector forestier), dar și pentru observații militare. Cu o perioadă de viață de 5 ani, satelitul a fost plasat pe o orbită circulară la 576 km altitudine și o înclinație orbitală de 37 de grade.

---

Tot miercuri, la ora 10:30, o rachetă *Soyuz-2.1b* a lansat un nou satelit GLONASS-M (nr. 759), parte a constelației de geolocalizare rusești, echivalentul sistemului GPS american sau al sistemului Galileo european. Lansarea a avut loc de la cosmodromul militar de la Plesetsk, după ce ieri numărătoarea inversă a fost oprită cu 60 de secunde înainte de lansare, din cauza unei probleme tehnice. Racheta a decolat de pe rampa 43/3, recent renovată după ce aceasta a fost serios avariată în 2002, când o rachetă Soyuz-U s-a prăbușit la scurt timp după lansare, din cauza unei probleme cu motoarele primei sale trepte. Soyuz-2 deține recordul pentru cel mai des folosită rachetă în ultimul timp, având 14 lansări doar în 2019, mai mult decât oricare rachetă care a fost lansată în acest an.

Seria M este a doua generație de sateliți GLONASS, introdusă în 2001. Satelitul lansat miercuri va încloui satelitul GLONASS nr. 717, cel mai vechi satelit GLONASS aflat în uz, lansat de o rachetă Proton în decembrie 2006. În prezent se lucrează la a treia generație de sateliți GLONASS (seria K), iar primii sateliți din noua generație au fost lansați în pentru teste în 2011 și 2014.

*** Alte evenimente

Capsula *Cygnus NG-11* /S.S. Roger Chaffee/ și-a modificat orbita în cursul zilei de joi, 5 decembrie și a revenit distructiv prin atmosferă a doua zi, vineri, între 18:30-20:30. Capsula a fost lansată cu provizii spre Stația Spațială Internațională în 19 aprilie 2019, cu care a rămas cuplată până în 6 august 2019. De atunci, Cygnus NG-11 a rămas pe orbită, unde a derulat mai multe experimente, stabilind și un record personal pentru longevitatea acestui vehicul pe orbită, după separarea de ISS. *Cygnus NG-12* /SS Alan Bean/, lansată în 2 noiembrie 2019, se află cuplată cu modulul Unity al ISS, unde va rămâne până în ianuarie 2020. Următoarea lansare a unei capsule Cygnus spre ISS este programată pentru începutul lunii februarie 2020.

---

Miercuri, 11 decembrie, a avut loc al 12-lea zbor al unei capsule *New Shepard* a companiei *Blue Origin*, într-unul din ultimele teste înainte de startul misiunilor cu turiști la bord, dornici să ajungă pentru câteva minute în imponderabilitate și chiar în spațiu. A fost al 6-lea zbor pentru racheta și capsula New Shepard folosite miercuri, capsulă care a ajuns până la 104.5 km altitudine, cu 4.5 kilometri dincolo de linia Karman, care marchează începutul spațiului cosmic, după una dintre cele mai acceptate definiții. Trebuie menționat faptul că New Shepard efectuează zboruri suborbitale, așadar energia necesară este cu mult mai mică decât în cazul vehiculelor care au ca destinație orbita terestră.

#+CAPTION: Capsula reutilizabilă New Shepard, la finalul unei misiuni suborbitale, revenind la sol (/Sursa foto: Blue Origin/.)
[[./img/newshepard.jpg]]

---

Varianta audio a acestui material poate fi ascultată la [[https://radioromaniacultural.ro/buletin-cosmic-nr-53/][Radio România Cultural]].

** Buletin Cosmic nr. 52 :spacex:falcon9:lro:vikram:iss:progressms12:yutu2:change4:
:PROPERTIES:
:EXPORT_FILE_NAME: 052
:EXPORT_DATE: 2019-12-05
:END:

*** Lansări orbitale

Capsula *Dragon CRS-19* a companiei americane SpaceX a fost lansată ieri, 5 septembrie, ora 19:29, spre Stația Spațială Internațională, având la bord peste 2.6 tone de provizii, echipamente științifice și obiecte personale pentru cei șase astronauți de la bord. Lansarea a fost amânată cu o zi, din cauza vânturilor puternice de la altitudine ridicată din data de 4 septembrie. Aceștia vor primi cu această ocazie și un mic roboțel european, denumit CIMON-2, care va pluti liber prin interiorul stației și va putea interacționa cu echipajul, fiind dotat cu inteligență artificială și având acces la platforma Watson a companiei IBM. Lansarea s-a făcut cu o rachetă Falcon 9 nou-nouță, adică aflată la primul său zbor și nefolosită până acum (treapta primară B1059), lucru care, iată, începe să fie rar pentru SpaceX. Capsula Dragon folosită în această misiune se află însă la al treilea zbor în spațiu, după misiunile CRS-4 și CRS-11 din septembrie 2014 și respectiv iunie 2017. A fost al 76-lea zbor pentru o rachetă Falcon 9 și a 12-a lansare din 2019 pentru SpaceX. Masa capsulei Dragon este suficient de mică pentru ca Falcon 9 să rămână cu suficient combustibil la bord pentru a reveni înapoi pe coasta Floridei, însă de această dată treapta primară a rachetei a fost recuperată pe barja Of Course I Still Love you din Atlantic (aflată la 343 km de Jacksonville, Florida), deoarece profilul de zbor a fost unul deosebit: după desprinderea de capsula Dragon, cea de-a doua treaptă Falcon 9 a mai efectuat câteva manevre, într-un test demonstrativ pentru un viitor client al SpaceX, pe care compania nu a vrut să-l dezvăluie.

Capsula Dragon (C112)  va fi cuplată cu modulul Harmony al ISS în cursul zilei de duminică. Dragon CRS-19 transportă 2.6 tone de cargo, din care aproape 1.7 tone se află în secțiunea presurizată a capsulei (din care 305 kg de echipamente pentru ISS, 65 kg hardware pentru următoarele activități extravehiculare, 15 kilograme de echipamente pentru computere și 256 de kilograme de provizii pentru echipaj).  Când va reveni înapoi pe Pământ, capsula va transporta 1.6 tone de echipamente și experimente științifice de la bordul stației. A fost penultimul zbor al unei capsule Dragon de primă generație spre ISS, misiunea CRS-20 din martie va fi ultima, după care SpaceX va începe să folosească versiunea Dragon 2 cargo pentru zborurile de aprovizionare ale Stației Spațiale Internaționale.

#+CAPTION: Lansarea rachetei Falcon 9 cu capsula Dragon CRS-19 spre Stația Spațială Internațională (/Sursă foto: [[https://twitter.com/johnkrausphotos/status/1202662118006366209][John Kraus]]/)
[[/img/crs19.jpg]]

---

*** Alte evenimente

În timp ce de pe rampa SLC-40 de la Cape Canaveral din Florida racheta Falcon 9 lansa pe orbită capsula Dragon CRS-19, la câțiva kilometri distanță, pe rampa SLC-41 se afla o altă rachetă care se pregătește pentru o viitoare lansare. Dacă totul decurge bine, o rachetă Atlas V va lansa în 19 decembrie capsula *CST-100 Starliner* a companiei Boeing, într-un test fără echipaj al acestui vehicul, urmând ca anul viitor SpaceX sau Boeing să fie devină prima companie privată care va transporta astronauți spre stația spațială. Dacă lansarea nu va fi amânată, andocarea cu ISS va avea loc în 20 decembrie, capsula urmând să rămână timp de 5 zile cuplată cu avanpostul orbital, înainte să revină pe Pământ.

---

Vineri a avut loc desprinderea de Stația Spațială Internațională a navei cargo *Progress MS-12*, lansată în 31 iulie 2019. Aceasta a eliberat modulul Pirs al ISS pentru ca acesta să poată primi în următoarele zile capsula Progress MS-13, programată pentru lansare în cursul zilei de astăzi de la cosmodromul din Baikonur, la bordul unei rachete Soyuz-2.1a. Ca de obicei, nava cargo rusă Progress transportă aproximativ 2.5 tone de provizii și combustibil pentru stația spațială, fiind una din cele patru vehicule care transportă cargo spre ISS, alături de capsulele americane Dragon și Cygnus (de la SpaceX, respectiv Northrop Grumman) și capsula japoneză HTV. 

---

NASA a anunțat luni că sonda *Lunar Reconaissance Orbiter (LRO)*, aflată pe orbita Lunii din 2009, a identificat locul în care s-a prăbușit landerul indian *Vikram* în 7 septembrie 2019, parte a misiunii Chandrayaan-2. Resturi ale landerului au fost împăștiate pe o distanță de peste 700 de metri de locul unde a avut loc impactul sondei cu solul lunar. Misiunea Chandrayaan-2 continuă însă, pentru că sonda indiană de pe orbita Lunii este într-o stare perfectă, continuându-și fără probleme experimentele științifice.

---

Și tot pe Lună, roverul chinezesc *Yutu-2 și sonda Chang'e-4* au încheiat marți cea de-a 12-a zi selenară, intrând în hibernare pentru aproximativ 2 săptămâni, cât timp zona în care sunt este în întuneric și astfel expusă unor temperaturi mult mai scăzute decât de obicei. Roverul a parcurs deja peste 345 de metri, din ianuarie de când a ajuns pe Lună și probabil peste două săptămâni va porni din nou la drum. China pregătește o nouă misiune spre Lună anul viitor, dar pentru ca aceasta să aibă loc, racheta Changzheng-5 trebuie să revină pe rampa de lansare, după ce primele două lansări au fost problematice. Sunt zvonuri care spun că următoarea lansare Changzheng-5, cea mai puternică rachetă chinezească, este programată pentru ultimele zile ale anului, ceea ce deschide o mulțime de posibilități pentru 2020: o nouă misune spre Lună, cum spuneam, o misiune spre Marte, dar și asamblarea primelor module ale urmatoarei stații spațiale chinezești.

---

Varianta audio a acestui material poate fi ascultată la [[https://radioromaniacultural.ro/buletin-cosmic-nr-52/][Radio România Cultural]].

** Buletin Cosmic nr. 51 :spacex:nk33:ariane5:pslv:ams02:iss:
:PROPERTIES:
:EXPORT_FILE_NAME: 051
:EXPORT_DATE: 2019-11-27
:END:

Starship Mk.1 (prototipul construit de SpaceX la Boca Chica, în Texas), a fost serios avariat săptămâna trecută, pe rampa unde acesta efectua un test de alimentare cu lichid criogenic. Partea superioară a vehiculului a explodat în timp ce era alimentată azot lichid și întreaga structură a fost serios afectată, dar, din fericire, nu s-au înregistrat răniți sau victime. Starship Mk.1 urma să efectueze un zbor până la o altitudine de 20 km în următoarele săptămâni, dar acum acest lucru nu se va mai întâmpla. Elon Musk a declarat imediat după accident că explozia s-a produs în timpul unei manevre care testa presiunea maximă suportată de rezervor, așa că explozia acestuia nu l-a surpins. SpaceX lucrează deja la Starship Mk.3, vehicul pe care îl vom vedea în teste probabil anul viitor.

---

Luni după-amiază, de la cosmodromul Plesetsk, Rusia a lansat o rachetă Soyuz-2.1v, care a urcat pe orbită un satelit militar secret. Nu știm care este numele sau rolul acestui satelit, știm doar că are indicativul Kosmos-2542. Racheta aleasă pentru această lansare este una interesantă: Soyuz-2.1v este diferită de restul rachetelor Soyuz prin lipsa celor patru boostere suplimentare, dar și prin folosirea legendarului motor NK-33, motor proiectat în anii '60 și care urma să echipeze rachetele N-1, construită pentru a permite aselenizarea cosmonauților ruși. Din păcate programul N-1 a fost un eșec extrem de costisitor, însă motoarele NK-33 au supraviețuit până în ziua de astăzi, datorită caracteristicilor absolut impresionante. Doar 6 lansări Soyuz-2.1v au avut loc din 2013 și până astăzi, racheta fiind una de calibru mediu, putând urca până la 2.8 tone pe orbita terestră joasă.

---

Marți a avut loc al 250-lea zbor al unei rachete europene Ariane: mai precis, racheta Ariane 5 în configurația ECA a lansat pe orbită geostaționară doi sateliți de telecomunicații: Inmarsat-5 F5 și satelitul egiptean TIBA-1. Cei doi sateliți cântăresc împreună aproape 10.5 tone. A fost a 105-a lansare Ariane 5 de la baza din Guiana Franceză și doar a 5-a din acest an. Ariane 5 mai are programate doar aproximativ 14 zboruri până în 2022, după care va fi înlocuită cu Ariane 6. Unul dintre zborurile din 2021 este rezervat de NASA pentru lansarea mult-așteptatului satelit James Webb.

#+CAPTION: A 250-a lansare a unei rachete Ariane, de la baza Kourou din Guiana Franceză, cu sateliții de telecomunicații Inmarsat-5 F5 și TIBA-1 (Sursă foto: [[https://twitter.com/Arianespace/status/1199449908090228737][Arianespace]])
[[/img/ariane1.jpg]]

---

Miercuri, India a lansat un nou satelit de cartografiere, denumit Cartosat-3, la bordul unei rachete PSLV, împreună cu alți 13 nanosateliți. Cartosat-3 oferă rezoluții de 25 de centimetri în spectrul vizibil și va fi folosit atât de agenții civile guvernamentale, cât și de armata Indiei. Cei 13 nanosateliți fac parte din cea mai numeroasă constelație existentă deocamdată de orbită (peste 200 de sateliți activi), controlată de compania americană Planet Labs, sateliți folosiți pentru observații ale suprafeței Pământului. A fost a 5-a lansare a unei rachete indiene din 2019 și a 4-a lansare a rachetei PSLV, care în varianta XL, folosită miercuri, poate urca până la 3.8 tone pe orbită terestră joasă.

#+CAPTION: Lansarea rachetei indiene PSLV-XL, având la bord satelitul Cartisat-3 și alți 13 nanosateliți ai companiei Planet Labs (Sursă foto: [[https://twitter.com/isro/status/1199566061957341184][ISRO]])
[[/img/pslv2.jpg]]

---

Italianul Luca Parmitano și americanul Andrew Morgan au efectuat deja două din cele patru activități extravehiculare dedicate reparării spectrometrului spațial AMS-02, situat în afara Stației Spațiale Internaționale. Sunt cele mai complexe activități extravehiculare de la misiunile dedicate telescopului spațiale Hubble, dar în urma lor AMS-02 ar trebui să mai poată fi folosit mulți ani de aici înainte și să continue să detecteze particule cosmice care să ajute cercetătorii de pe Pământ să înțeleagă mai bine Universul în care trăim. AMS-02 a fost lansat în 2011, odată cu ultimul zbor al navetei Endeavour și ultimele două ieșiri în spațiu din acest an îi sunt dedicate tot lui și sunt programate pentru următoarele zile.

---

În 2024, Ungaria ar putea avea un astronaut la bordul Stației Spațiale Internațională, printr-un mecanism de colaborare cu agenția spațială rusă. După ce Statele Unite vor fi capabile să lanseze din nou astronauți prin forțe proprii, grație programelor comerciale oferite de SpaceX și Boeing și vor renunța să mai cumpere locuri la bordul capsulei Soyuz, agenția spațială rusă va încearca să își suplimenteze veniturile prin astfel de contracte de colaborare. Ar fi al doilea astronaut maghiar pe orbită, după ce Bertalan Farkas a ajuns în spațiu în 1980, parte a celui de-al 5-lea echipaj din programul Intercosmos. Charles Simonyi, tot de origine maghiară, a ajuns în spațiu în 2007, dar având titulatura de turist spațial (deci nu astronaut sau cosmonaut), zbor efectuat tot cu sprijinul agenției spațiale ruse.

---

Varianta audio a acestui material poate fi ascultată la [[https://radioromaniacultural.ro/buletin-cosmic-nr-51/][Radio România Cultural]].

** Buletin Cosmic nr. 50 :hayabusa2:ryugu:spacex:starlink:china:boeing:starliner:
:PROPERTIES:
:EXPORT_FILE_NAME: 050
:EXPORT_DATE: 2019-11-13
:END:

Miercuri, sonda japoneză *Hayabusa2*, care s-a aflat în vecinătatea asteroidului *Ryugu* din iunie 2018, și-a pornit propulsoarele de la bord și a început procedura de reîntoarcere pe Pământ. În prezent, Hayabusa2 este înscrisă pe o orbită heliocentrică (în jurul Soarelui), urmând să intercepteze orbita planetei noastre și să revină acasă în decembrie 2020, având la bord eșantioane din solul asteroidului. Lansată în 2014, Hayabusa2 a avut o misiune impecabilă până acum, studiind în detaliu asteroidul Ryugu, pe care a reușit să plaseze cinci sonde, dintre care una, denumită MASCOT, a fost realizată în Europa.

---

Luni, după o pauză de 97 de zile, *SpaceX* a lansat din nou o rachetă *Falcon 9*. Este vorba despre a doua lansare din seria *Starlink*, denumită Starlink-1, pentru că lansarea precedentă a fost un test, iar cei 60 de sateliți lansați luni urmează să devină în curând operaționali și reprezintă o variantă îmbunătățită a versiunii lansate în urmă cu câteva luni. Este al 4-lea zbor pentru treapta primară cu seria B1048 și pentru prima dată când SpaceX refolosește conul protector al încărcăturii, folosit inițial de racheta Falcon Heavy în misiunea Arabsat-6A. Cei 60 de sateliți Starlink au ajuns pe o orbită 280x300 km, dar în următoarea perioadă ei vor urca pe o orbită circulară la 500 km altitudine, unde se vor alătura celorlalți sateliți Starlink lansați deja. A fost pentru prima dată când SpaceX a folosit pentru a patra oară o treaptă primară, ultima dată fiind folosită în 22 februarie pentru lansarea spre Lună a sondei israeliene Beresheet și a fost cea mai grea încărcătură lansată până acum de o rachetă Falcon 9, cu o masă de 15.6 tone, motiv pentru care treapta a fost recuperată pe o barjă în Atlantic și nu la sol, așa cum ne-a obișnuit SpaceX până acum în cazul lansărilor spre orbita terestră joasă. A fost a 45-a recuperare a unei trepte primare Falcon 9 și a 75-a lansare a unei rachete din familia Falcon 9 (inclusiv 3 lansări Falcon Heavy). SpaceX este a devenit astfel în câteva luni de zile al doilea operator de sateliți după numărul de sateliți activi aflați pe orbită și compania lui Elon Musk are mai mulți sateliți operaționali decât oricare altă țară, în afară de SUA, Rusia și China.

#+CAPTION: Cei 60 de sateliți Starlink în interiorul conului protector al treptei secundare Falcon 9, înainte de lansare (/Sursă: [[https://twitter.com/SpaceX/status/1193687615528042496][SpaceX]]/)
[[/img/starlink1.jpg]]

---

Nava cargo *Progress MS-12*, andocată la modulul Pirs al Stației Spațiale Internaționale (*ISS*) din iulie 2019, și-a activat joia trecută motoarele de la bord, timp de 406 secunde, și a modificat viteza ISS cu 0.5 m/s, asigurând astfel condițiile optime pentru revenirea capsulei Soyuz MS-13 pe Pământ, în februarie 2020. Christina Koch, Alexadr Skortsov și Luca Parmitano se vor afla la bordul acestei capsule, care a ajuns în spațiu în 20 iulei 2019. Astfel de manevre de modificare a orbitei ISS se fac ocazional și pentru a evita eventuale coliziuni cu deșeurile orbitale care ajung în vecinătatea stației sau pentru a compensa frecarea cu straturile superioare ale atmosferei, care în timp îi afectează viteza și parametri orbitali.

---

Luni, Boeing a testat sistemul de anulare al unei lansări a capsulei *CST-100 Starliner*, sistem prin care propulsoarele de la bord sunt folosite pentru a îndepărta capsula de rampa de lansare în cazul unui eveniment nefericit în primele momente după pornirea motoarelor principale. Această manevră are rolul de a îndepărta echipajul capsulei de zona cu probleme și un astfel de sistem a fost folosit anul trecut de capsula Soyuz MS-10, evitând o tragedie. Din fericire testul Boeing a fost unul reușit în ceea ce privește sistemul de anulare al lansării, dar la revenirea capsulei la sol, doar două din cele trei parașute s-au desfăcut. Boeing a declarat că acest lucru este acceptabil în această fază a testului. SpaceX plănuiește un test similar până la sfârșitul acestei luni, cele două companii aflându-se într-o competiție strânsă de a lansa următorii astronauți americani spre ISS, de pe teritoriul american, lucru care nu s-a mai întâmplat din 2011, de când NASA a renunțat la navetele spațiale.

---

*China* a reușit miercuri două lansări orbitale în mai puțin de trei ore: o rachetă comercială Kuaizhou-1A cu combustibil solid a fost lansată la ora 05:40 de pe o rampă mobilă de la centrul spațial Jiuquan pentru a pune pe orbită satelitul Gaofen-02A, iar la ora 08:35 o rachetă Changzheng-6 de calibru ușor ridicat pe orbită 5 sateliți de mici dimensiuni tot pentru observații ale suprafeței Pământului. A fost a 3-a lansare a unei rachete Changzheng-6 și a fost a 26-a lansare orbitală din China din acest an, însă doar 24 au fost reușit. Statele Unite se alfă pe un loc secund într-un astfel de clasament, cu doar 23 de lansări, însă fără nici un eșec.

---

Varianta audio audio a acestui material poate fi ascultată la [[https://radioromaniacultural.ro/buletin-cosmic-38/][Radio România Cultural]].

** Buletin Cosmic nr. 49 :x37b:viper:sls:cygnus:iss:
:PROPERTIES:
:EXPORT_FILE_NAME: 049
:EXPORT_DATE: 2019-10-30
:END:

După aproape 780 de zile petrecute pe orbită, naveta spațială militară *X-37B* a Forțelor Aeriene ale SUA a aterizat duminică dimineață pe pista de la Kennedy Space Center din Florida. Naveta a fost lansată în 7 septembrie 2017 de către o rachetă Falcon 9, precedentele navete X-37B fiind lansate de rachete Atlas V. Misiunea OTV-5 a devenit astfel cea mai lungă misiune a unei navete X-37B și Forțele Aeriene ale SUA păstrează în continuare secrete obiectivele misiunilor acestora, deși unele informații sugerează că navetele testează comportarea diverselor materiale expuse timp îndelungat la condițiile din spațiul cosmic, dar și un nou propulsor, bazat pe efect Hall cuantic, o categorie aparte de motoare ionice. Boeing a construit două astfel de navete și se crede că misiunea OTV-5 încheiată duminică a fost efectuată de același vehicul care a zburat și în misiunea OTV-4 precedentă, dar nu avem încă o confirmare oficială a acestui lucru.

#+CAPTION: Naveta spațială militară X-37B, construită de Boeing pentru US Air Force (USAF), revenită la sol duminică, 27 octombrie 2019, după aproape 780 de zile petrecute pe orbită, în cadrul misiunii OTV-5. Este probabil același vehicul folosit și în misiunea precedentă OTV-4 (/Sursă foto: [[https://www.af.mil/News/Article-Display/Article/1999734/x-37b-breaks-record-lands-after-780-days-in-orbit/][USAF]]/)
[[/img/x37b.jpg]]

---

Mâine este programată lansarea unei noi capsule *Cygnus*, a 13-a, cu provizii pentru echipajul Stației Spațiale Internaționale. Aceasta va ajunge pe orbită cu ajutorul unei rachete *Antares 230*, ambele fiind operate de compania Northrop Grumman. Capsula va transporta peste 3.5 tone de provizii, echipamente și experimente științifice și va rămâne conectată la modulul Unity timp de aproximativ 90 de zile fiind una dintre cele două capsule americane, alături de capsula Dragon a companiei SpaceX, folosite pentru aprovizionarea stației spațiale cu cargo. 

#+CAPTION: Capsula Cygnus OA-6, înainte de a fi capturată folosind brațul robotic CanadArm-2 al Stației Spațiale Internaționale (26.03.2016). /Sursa foto: [[https://www.flickr.com/photos/nasa2explore/26099981645/][NASA]]/.
[[/img/cygnusoa6.jpg]]

---

În decembrie 2022 NASA plănuiește să trimită un rover pe Lună, rover denumit *VIPER*, care să caute rezerve de apă în zona Polului Sud selenar, locul unde, doi ani mai târziu, în 2024, ar urma să ajungă un nou echipaj uman. Programat să funcționeze pentru cel puțin 100 de zile, VIPER urmează să fie primul rover care va cartografia concentrația de apă din regolitul lunar, pregătind astfel terenul pentru o prezență umană sustenabilă pe satelitul nostru natural. Roverul va fi capabil să foreze până la un metru adâncime în solul selenar și urmează să analizeze probele astfel colectate, folosind instrumentele pe care le va avea la bord.

---

*Programul Artemis*, care înseamnă revenirea în 2024 pe suprafața Lunii cu un echipaj format din doi astronauți, din care cel puțin unul va fi o femeie, continuă și NASA a făcut recent câteva precizări privind primele misiuni. Astfel, astronauții vor petrece aproape 7 zile pe suprafața Lunii, ceea ce reprezintă mai mult decât dublul perioadei petrecute pe Lună în cea mai lungă misiune Apollo (aproape 75 de ore). Sunt două aspecte care diferențiază programul Apollo de Artemis: în Artemis astronauții vor găsi deja echipamentele pe suprafața Lunii, inclusiv un rover funcțional, pentru parcurgerea unor distanțe mai lungi, ele ajungând acolo folosind misiuni robotice, iar accesul pe suprafața Lunii se va face de pe Gateway, o stație spațială plasată pe orbita Lunii. O a doua misiune Artemis este programată pentru 2025, iar o a treia pentru 2026. Până în 2030 misiunile ar putea fi extinse la 14 zile și 4 astronauți, care urmează să folosească apa extrasă din solul selenar pentru producerea de combustibil.

---

Prima rachetă *SLS*, care va fi folosită de NASA pentru misiunile Artemis, prinde formă în aceste zile prin montarea celor patru motoare RS-25 ale treptei primare, motoare care au fost folosite în misiunile precedente ale navetei spațiale și care, după ce vor lansa racheta spre orbită, vor fi aruncate din păcate în Atlantic. După asamblarea primei trepte va avea loc un test static, care va simula o lansare, după care racheta va ajunge la Kennedy Space Center în Florida, unde va fi pregătită pentru prima sa misiune: anul viitor, o capsulă fără echipaj la bord, va da un ocol Lunii, testând astfel racheta SLS, capsula Orion și modulul de serviciu european și pregătind un nou ocol al Lunii în 2022 (misiunea Artemis-2) cu un echipaj la bord, urmată de aselenizarea din 2024 (Artemis-3).

---

Varianta audio audio a acestui material poate fi ascultată la [[https://radioromaniacultural.ro/buletin-cosmic-nr-49/][Radio România Cultural]].

** Buletin Cosmic nr. 48 :nauka:iss:electron:spaceadventures:blueorigin:bluemoon:
:PROPERTIES:
:EXPORT_FILE_NAME: 048
:EXPORT_DATE: 2019-10-23
:END:

Modulul rusesc *Nauka*, care urmează să înlocuiască modulul Pirs al Stației Spațiale Internaționale, va fi transportat la Baikonur în ianuarie 2020, urmând să fie lansat și cuplat în sfârșit la Stația Spațială Internațională în noiembrie 2020. Inițial, Nauka (modul care va fi folosit pentru experimente științifice, dar și pentru andocare și controlul orientării stației)  trebuia să ajungă în spațiu încă din... 2007, dar numeroasele probleme tehnice i-au amânat mereu lansarea. Între timp, oficiali ai companiei Boeing, principalul contractor al NASA pentru ISS, au declarat că din punctul lor de vedere modulele americane ale Stației Spațiale Internaționale vor putea fi folosite până în 2043-2045 și speră ca stația să rămână pe orbită cel puțin până în 2030, însă vor avea nevoie de sprijinul financiar ar Congresului SUA pentru ce acest lucru se se întâmple.

---

A 9-a lansare a unei rachete de calibru ușor *Electron* a avut loc joia trecută, la ora 04:22, de pe rampa LC-1 din Mahia, Noua Zeelandă, urcând pe orbită terestră joasă satelitul Palisade (misiunea denumită "As The Crow Flies"). Este a 5-a lansare din 2019 pentru compania americană Rocket Lab, care speră să poată lansa cât de curând câte o rachetă Electron în fiecare lună, în special după inaugurarea unei a doua rampe de lansare în SUA la finalul acestui an. Lansarea de săptămâma trecută a fost lansarea la cea mai ridicată altitudine pentru Electron, racheta urcând satelitul de 20 de kilograme până la 1200 km, de peste două ori mai mult decât altitudinea cu care ne-a obișnuit până acum. În urmă cu câteva zile, Peter Beck, directorul companiei Rocket Lab, declara că racheta sa Electron va fi capabilă anul viitor să plaseze sateliți low-cost, de 30 de kilograme, pe orbita Lunii, grație unei trepte superioare Photon, aflat în prezent în dezvoltare.

#+CAPTION: Lansarea rachetei Electron în misiunea /As The Crow Flies/, propulsată de cele nouă motoare Rutherford cu combustibil lichid (kerosen și oxigen), de pe rampa LC-1 de la baza Mahia din Noua Zeelandă, 17 octombrie 2019 (/Sursa foto/: [[https://www.rocketlabusa.com/assets/Uploads/F9-AndrewBurns-SimonMoffatt-2.jpg][RocketLab]])
[[/img/asthecrow.jpg]]

Compania *Space Adventure* a declarat de curând că din 2021 își va relua activitatea de turism spațial, în colaborare cu agenția spațială rusă. Roscosmos va modifica o capsulă Soyuz în acest sens, pentru a putea fi pilotată de un singur astronaut, urmând ca ceilalți doi ocupanți ai capsulei să fie doi turiști. Deocamdată se pare că unul din ei va fi pilotul german Johanna Maislinger. Ultimul turist spațial a fost canadianul Guy Laliberté, co-fondatorul Cirque du Soleil, care a ajuns pe Stația Spațială Internațională la bordul capsulei Soyuz TMA-14 în 2009. După retragerea navetelor spațiale, turismul orbital a fost suspendat, pentru că cele trei locuri limitate oferite de capsula Soyuz au fost folosite exclusiv de astronauții agențiilor spațiale, însă odată cu intrarea în scenă a capsulelor private americane Dragon2 și Starliner, cei care își permit să cumpere un bilet spre ISS cu câteva zeci de milioane de dolari vor fi primiți din nou în capsulele Soyuz, pentru un sejur de câteva zile la bordul stației spațiale.

---

În luna mai a acestui an, miliardarul *Jeff Bezos*, fondatorul Amazon.com și Blue Origin, în prezent cel mai bogat on din lume, anunța că lucrează la *Blue Moon*, un lander lunar, propulsat de un motor dezvoltat tot de Blue Origin, denumit BE-7, care ar putea să fie folosit în cadrul programului Artemis prin care NASA speră ca în 2024 să ajungă din nou pe Lună. Marți, Bezos anunța faptul că Blue Origin, comapania sa, împreună cu alți giganți ai industriei aerospațiale americane, precum Lockheed Martin sau Northrop Grumman, lucrează împreună și la alte componente care vin să completeze landerul Blue Moon. De exemplu, Lockheed Martin dezvoltă în prezent o treaptă superioră pentru Blue Moon, care urmează să transporte astronauții înapoi pe orbita selenară, după terminarea operațiunilor la sol, după modelul folosit acum jumătate de secol în programul Apollo. Lockheed Martin avea un proiect pentru un lander propriu, dar din cauza timpului scurt avut la dispoziție, a decis să-și unească forțele cu Blue Origin, crescând astfel șansele ca vehiculul Blue Moon să devină realitate.

---

Și tot joia trecută, China a lansat pe orbită geostaționară un satelit militar secret de la baza spațială din Xichang, folosind racheta Changzheng-3B, actualmente cea mai puternică rachetă chinezească, în lipsa Changzheng-5, care se lasă în continuare așteptată, după două lansări cu probleme în 2016 și 2017. Changzheng-3B poate urca peste 11 tone pe orbită terestră joasă și peste 5 tone pe orbită geonsincronă de transfer. A fost a 22-a lansare pentru China din 2019 și a 20-a efectuată cu succes, în timp ce Statele Unite au reușit până acum 21 de lansări, toate fără incidente, număr care conține și cele 5 lansări Electron care deși au loc din Noua Zeelandă, sunt efectuate de o companie americană. Pe locul trei într-un clasament internațional se plasează Rusia, cu 17 lansări, la care nu se adaugă cele două lansări al rachetei Soyuz derulate de compania ArianeSpace din Guiana Franceză. 

---

Varianta audio a acetui material poate fi ascultată la [[https://radioromaniacultural.ro/buletin-cosmic-nr-48/][Radio România Cultural]].

** Buletin Cosmic nr. 47 :leonov:eva:
:PROPERTIES:
:EXPORT_FILE_NAME: 047
:EXPORT_DATE: 2019-10-17
:END:

Acum exact o săptămână ne părăsea Alexei Leonov, cel care în 18 martie 1965 reușea prima activitate extravehiculară orbitală din istorie, în cadrul misiunii Voskhod-2, adică părăsirea capsulei Voskhod și plutirea liberă în spațiul cosmic, timp de peste 12 minute. Deși astăzi aceste activități extravehiculare par o rutină, în 1965 reprezentau provocări serioase și câteva dintre ele erau să se încheie tragic, inclusiv cea efectuată de Leonov (care a avut probleme cu presiunea costumului de astronaut la reintrarea în capsulă, printre altele). Însă au fost activități cruciale, fără de care aselenizarea sau asamblarea unei stații spațiale nu ar fi fost posibile. Misiunea Voskhod-2 nu a fost singura pentru Leonov, el participând și la misiunea test Soyuz-Apollo din 1975, când pentru prima și singura dată o capsulă Soyuz a andocat cu o capsulă Apollo, marcând astfel începutul colabării dintre SUA și URSS.

#+CAPTION: Alexei Leonov în timpul primei activități extravehiculare din istorie, în 18 martie 1965 (/Sursa foto: Roscosmos/)
[[/img/leonov.jpg]]

---

Vestea tristă a morții lui Leonov a fost făcută publică exact în momentul în care pe orbită doi astronauți de pe Stația Spațială Internațională (americanii Andrew Morgan și Christina Koch) efectuau o activitate extravehiculară pentru schimbarea bateriilor de la bordul stației. A fost a doua astfel de activitate din cele 5 programate inițial (plus alte 5 pentru repararea spectrometrului AMS-02 aflat în exteriorul stației), la care s-ar mai putea adăuga una, pentru că o baterie montantă de curând are probleme și nu funcționează corespunzător. Una dintre aceste viitoare activități extravehiculare va reprezenta o premieră în domeniu, fiind pentru prima dată când două femei se vor afla simultan în afara ISS: Christina Koch și Jessica Meir. O astfel de premieră a fost amânată acum câteva luni, după ce Anne McClain a fost nevoită să schimbe locul într-o astfel de activitate extravehiculară cu Nick Hague din cauza lipsei de la bordul stației a unui costum de astronaut adecvat. Și atunci tot Christina Koch urma să fie coechipiera lui Anne McClain.

---

Pentru a preîntâmpina astfel de situații neplăcute în viitor care ar putea afecta viitoarele misiuni pe Lună sau Marte, viitoarele costume de astronauți dedicate activităților extravehiculare sunt proiectate să fie folosite de 99% dintre femeile și bărbații din populație. Asta înseamnă că în viitorul program Artemis, când astronauții americani speră să pășească din nou pe Lună (în 2024 conform programului oficial sau abia 2028 dacă este să dăm crezare unor zvonuri recente), vor putea folosi oricare din costumele existente la bordul navelor orbitale. Noile costume au fost prezentate joi în cadrul unui eveniment al NASA la care a participat și administratorul Jim Bridenstine și acestea sunt ceva mai colorate decât ne-au obișnuit vechile costume din programul Apollo sau actualele costume folosite la bordul Stației Spațiale Internaționale, a căror tehnologie datează din anii '80.

---

Varianta audio a acestui material poate fi ascultată la [[https://radioromaniacultural.ro/buletin-cosmic-37/][Radio România Cultural]].

** Buletin Cosmic nr. 46 :spacex:starship:eva:htv8:deltaivheavy:ariane5:vulcan:ariane6:
:PROPERTIES:
:EXPORT_FILE_NAME: 046
:EXPORT_DATE: 2019-10-03
:END:

Cu ocazia împlinirii a 11 ani de la prima lansare reușită a unei rachete Falcon-1, Elon Musk a prezent duminică câteva detalii cu privire la Starship, viitoarea rachetă a companiei SpaceX. Starship este de fapt doar a doua treaptă a noii rachete și are nevoie de o treaptă primară, denumită Super Heavy pentru a ajunge pe orbită. Super Heavy va fi propulsată de 37 de motoare Raptor, dezvoltate tot de compania SpaceX și aceasta urmează să fie construită în cele două locații folosite de SpaceX: hangarul de la Kennedy Space Center din Florida și sediul SpaceX din Boca Chica, Texas. Practic în cele două locații există două echipe care lucrează în paralel la câte un prototip Starship, iar Elon Musk speră ca cel de la Boca Chica să zboare până la 20 km altitudine în mai puțin de două luni iar în prima parte a anului viitor să avem deja un test orbital al noii rachete. Dacă aceasta va zbura, va fi cea mai puternică rachetă construită vreodată, putând urca pe orbită nu mai puțin de 150 de tone, cu 10 mai mult decât Saturn V. Mai mult decât atât, noua rachetă, denumită BFR sau Big Falcon Rocket, urmează să fie complet reutilizabilă iar Starship, treapta superioară, are un volum intern de 1000 metri cubi, mai mult decât actualul volum al Stației Spațiale Internaționale.

#+CAPTION: Prototipul Starship Mk1, construit la sediul SpaceX din Boca Chica, Texas (/Sursa: [[https://twitter.com/elonmusk/status/1177662806117584896/photo/1][SpaceX]]/)
[[/img/starship.jpg]]

---

NASA a anunțat că pregătește nu mai puțin de 10 activități extravehiculare în următoarele 3 luni. Acestea au două obiective principale: repararea spectrometrului AMS-02, lansat în 2011 cu ocazia ultimului zbor al navetei Endeavour și atașat în exteriorul ISS,  dar și schimbarea bateriilor externe stației spațiale  cu unele noi și mai performante Li-ion, aduse sâmbătă de capsula japoneză HTV-8. Intervenția asupra spectrometrului AMS-02 va necesita cele mai complexe activități extravehiculare după cele care au reparat telescopul spațiale Hubble, pentru că AMS-02 nu a fost proiectat pentru a fi reparat, însă inginerii de la sol speră să-i poată prelungi astfel durata de viață, după ce 3 din cele 4 pompe folosite pentru răcire au cedat și spectrometrul riscă să fie scos din uz definitiv. AMS-02 (Alpha Magnetic Spectrometer) a detectat până în prezent peste 100 de miliarde de particule provenite din spațiul cosmic, în misiunea sa de căutare a misterioasei materii întunecate, dar și în același timp și în încercarea de a lămuri câteva dintre enigmele cu care se confruntă în prezent astrofizicenii: raportul dintre materie și antimaterie (unele rezultate preliminare par să evidențieze detecția unor nuclee formate din antiheliu) sau detectarea de particule subatomice care au în compoziție quarkul /strange/, spre deosebire de materia obișnuită, care este formată doar din quarkuri /up/ și /down/. Prima activitatea extravehiculară din această serie de 10 este programată pentru 6 octombrie și va fi efectuată de Christina Koch și Andrew Morgan.

---

Nick Hague, Alexei Ovcinin și Hazzaa Ali Almansoori s-au întors cu bine pe Pământ, joi, la bordul capsulei Soyuz MS-12. Desprinderea de Stația Spațială Internaținoală a avut loc la ora 10:37, la aproximativ 3 ore după închiderea trapei dintre capsula Soyuz și avanpostul orbital, iar aterizarea în stepa din Kazahstan la ora 14:00, ora României. Primii doi au petrecut 203 zile la bordul Stației Spațiale, iar Hazzaa Ali Almansoori a ajuns pe orbită în 25 septembrie cu capsula Soyuz MS-15. După aterizarea celor trei, echipajul stației spațiale a revenit la 6, așa cum ne-am obișnuit până acum, următorii astronauți urmând să revină pe Pământ abia în februarie anul viitor. Pentru 2020 sunt programate doar 2 zboruri ale capsulei Soyuz, în loc de 4, pentru că din SUA urmează să aibă loc lansările companiilor comerciale Boeing și SpaceX cu capsulele CST-100 Starliner și respectiv Dragon-2.

---

Varianta audio a acestui articol poate fi ascultată pe site-ul [[https://radioromaniacultural.ro/buletin-cosmic-36/][Radio România Cultural]]. 

** Buletin Cosmic nr. 45 :soyuzms15:iss:htv8:
:PROPERTIES:
:EXPORT_FILE_NAME: 045
:EXPORT_DATE: 2019-09-25
:END:

Miercuri, de la Baikonur, a avut loc ultima lansare de pe legendara rampă 1/5, de unde a decolat primul satelit artificial Sputnik, dar și Iuri Gagarin sau următoarele rachete cu echipaj din spațiul sovietic. A fost în același timp al 70-lea și ultimul zbor al rachetei Soyuz-FG, o rachetă care a fost o punte de legătură între mai vechea rachetă Soyuz-U (folosită pentru lansările cu echipaj, dar retrasă din uz în 2017) și noua Soyuz-2, folosită pentru prima dată în 2004. Lansarea de miercuri a urcat pe orbită capsula Soyuz MS-15, care după doar 6 ore a andocat la portul Zvezda al Stației Spațiale Internaționale. La bordul capsulei s-au aflat trei astronauți: Oleg Skripochka (aflat la el treilea zbor în spațiu), Jessica Meir și pentru prima data un astronaut din Emiratele Arabe Unite, Hazzaa Al Mansoori. Acesta va reveni la începutul lunii octombrie înapoi pe Pământ, la bordul capsulei Soyuz MS-12, împreună cu alți doi astronauți aflați în prezent la bordul ISS. Al Mansoori este parte a unui program de colaborare dintre Emiratele Arabe Unite și agenția spațială rusă, program care va continua cu un nou astronaut arab la bordul unei capsule Soyuz în viitorul apropiat, în acest fel Emiratele Arabe Unite devenind a 41-a națiune care reușește să își trimită cetățeni pe orbită. Soyuz-FG a efectuat 70 de zboruri, din care doar unul, cel din octombrie 2018, s-a încheiat cu un eșec, astronauții fiind salvați de sistemul de siguranță al capsulei Soyuz.

#+CAPTION: Ultima rachetă Soyuz-FG, pe rampa 1/5 de la Baikonur, înaintea lansării capsulei Soyuz MS-15. Este probabil ultimul zbor al unei rachete de pe această rampă, pentru mulți ani de acum înainte (/Sursa foto: [[https://www.flickr.com/photos/nasahqphoto/48791927552/in/album-72157711011423657/][NASA]]/).
[[/img/soyuzfg.jpg]]

---

Tot spre Stația Spațială Internațională se îndreaptă și capsula japoneză HTV-8, a cărei lansare a avut loc marți, după ce a fost amânată câteva zile din cauza unui incendiu de pe rampa de lansare. Incendiul ar fi fost provocat de electricitatea statică și de excesul de oxigen din timpul alimentării rachetei H-2B și din fericire nu a afectat vehiculul. HTV-8 transportă, printre altele, un set nou de baterii care vor fi montate Stației Spațiale Internaționale în următoarea perioadă, dar și echipamente științifice și provizii pentru echipajul aflat la bord, având o încărcătură de peste 5 tone (inclusiv bateriile). HTV-8 se va apropia de ISS sâmbătă, iar brațul robotic al stației o va captura și o va conecta la modulul Harmony, în sectorul american la stației.

---

Din 30 august și până în prezent au avut loc 8 lansări orbitale reușite, din care 5 aparțin Chinei, care a ajuns astfel la un total de 19 tentative (egalând poziția SUA), dar au 2 eșecuri, din care unul pentru o companie privată aflată la început de drum. Fiecare din cele 5 lansări din ultima perioadă a folosit câte un lansator diferit: de la rachetele de calibru ușor cu combustibil solid Kuaizhou-1A și Changzheng-11, ultima putând fi lansată de pe o platformă mobilă sau maritimă, la venerabilele Changzheng 4B, 3B sau 2D. După două zboruri cu diverse probleme tehnice, lansatorul greu Changzheg-5 se lasă așteptat, însă este posibil să-l vedem din nou pe rampă în acest an. Cahngzheng-5 trebuia să zboare din nou în această vară, după un prim zbor cu emoții și un al doilea complet ratat, rezolvarea problemele tehnice întârzie revenirea acestuia pe rampă, iar acest lucru va afecta startul asamblării noii stații orbitale chinezești, dar și a viitoarelor misiuni spre Lună și Marte, care depind de Changzheng-5.

---

Varianta audio a acestui articol poate fi ascultată pe site-ul [[https://radioromaniacultural.ro/buletin-cosmic-35/][Radio România Cultural]].

** Buletin Cosmic nr. 44 :juno:ryugu:hayabusa2:proton:borisov:
:PROPERTIES:
:EXPORT_FILE_NAME: 044
:EXPORT_DATE: 2019-09-18
:END:

Misiunea sondei Hayabusa2, aflată în vecinătatea asteroidului Ryugu, se apropie de final. După ce a trimis nu mai puțin de trei vehicule de mici dimensiuni pe suprfața asteroidului, sonda s-a apropiat în aceste zile din nou de acesta, pentru a lansa un marker care să ajute al patrulea și ultimul roboțel să ajungă pe suprafață, lucru care se va întâmpla peste câteva săptămâni. Hayabusa2 a ajuns lângă asteroidul Ryugu în iunie anul trecut și pe lângă studiile obișnuite pe care le efectuează de la distanță a reușit să trimită spre suprafața acestuia și doi mici roboței japonezi denumiți MINERVA-II, dar și un lander german de dimensiuni ceva mai mari, denumit MASCOT. Al doilea lander, denumit MINERVA-II-2 are dimensiunile unei mingi de fotbal și este dotat cu câteva instrumente științitice și o cameră de luat vederi, pentru un studiu mai detaliat al asteroidului Ryugu. La finalul acestui an sonda niponă va părăsi vecinătatea asteroidului și se va îndrepta spre Pământ, ducând cu ea și câteva grame prelevate de pe asteroid. În decembrie 2020 capsula cu materialul prelevat de probă va ajunge pe Pământ, pentru a fi studiat în detaliu.

---

Venerabila rachetă rusească Proton se apropie de ultimul său zbor. După mai mult de 400 de lansări (prima având loc în  iulie 1965), Rusia se pregătește să-și părăsească lansatorul de calibru greu, cu care a lansat sute de sateliți și a ajutat la asamblarea fostei stații spațiale Mir, dar și a actualei Stații Spațiale Internaționale. Doar 11 rachete Proton-M vor mai fi lansate, din care 4 sunt deja asamblate iar 7 sunt în diverse etape de producție și vor ajunge pe rampă până în 2021, după care racheta Proton va fi înlocuită cu Angara. Aceasta din urmă va fi echipată cu motoare care ard hidrogen și oxigen lichid, un combustibil nu doar mai prietenos cu mediul, dar și mai ușor de stocat și manipulat, spre deosebire de actualul combustibil Proton, care este deosebit de toxic și coroziv. Racheta Proton a fost derivată din planurile rachetei balistice intercontinentale UR-500, care ar fi putut transporta focoase nucleare de 50-100 megatone, dar care nu a mai fost construită niciodată, ci adaptată într-un lansator orbital. Folosită intens și pentru lansări de sateliți de telecomunicație geostaționari, ritmul lansărilor Proton a scăzut considerabil în ultimii ani în principal datorită prețului mai competitiv oferit de alte companii, în special de compania americană SpaceX, dar și datorită faptului că în 2017 s-a descoperit un defect de fabricație în toate motoarele primei trepte Proton aflate în stoc în acel moment, fapt ce a dus la amânarea mai multor zboruri.

---

Cometa C/2019 Q4 se pare că este al doilea obiect interstelar detectat de astronomi, după ce anul trecut asteroidul 1I/ʻOumuamua a trecut pe lângă Soare după ce a venit din spațiul interstelar și nu din norul lui Oort, de unde se presupune că vin toate cometele detectate până în prezent. Obiectul C/2019 Q4 a fost descoperit în 30 august de astronomul amator Genadi Borisov și după mai multe observații se pare că acesta se deplasează cu 34 km/s, pe o traiectorie hiperbolică, ceea ce înseamnă că nu se rotește în jurul Soarelui ci trece prin sistemul nostru solar fără posibilitatea de a mai reveni în viitor. Viteza mare a acestor obiecte și detectarea lor relativ târzie, când se află deja în vecinătatea noastră, face deocamdată imposibilă interceptarea lor de către o sondă, pentru a afla mai multe detalii despre originea acestor obiecte fascinante pentru astronomi.

---

Sonda Juno, aflată pe orbita lui Jupiter din 5 iulie 2016, a survolat în această săptămână partea superioară a atmosferei lui Jupiter, pentru a 22-a oară de la începutul misiunii. Juno se află pe o orbită polară alungită, care îi permite să petreacă doar un scurt timp aproape de planetă, acolo unde radiațiile electromagnetice sunt cele mai puternice acestea putând afecta negativ perioada de viață sondei. Așa că la fiecare 53 de zile Juno se apropie până la aproape 4000 de km de norii lui Jupiter, face măsurători științifice în mare viteză, după care se îndepărtează până la peste 75000 de kilometri, unde este în siguranță. Până în iulie 2021 mai sunt programate alte 13 astfel de survolări, după care sonda va plonja în atmosfera lui Jupiter.

#+CAPTION: Umbra lui Jupiter surprinsă de sonda Juno deasupra norilor lui Jupiter în 12 septembrie 2019 de la 8000 km depărtare de planetă, în timp ce aceasta se îndrepta spre cel 22-lea survol al misiunii (foto: NASA/JPL-Caltech/SwRI/MSSS/Kevin M. Gill, sursă: [[http://www.planetary.org/multimedia/space-images/jupiter/ios-shadow-on-jupiter-during.html][The Planetary Society]])
[[/img/jupiter_io.jpg]]

---

Varianta audio a acestui articol poate fi ascultată pe site-ul [[https://radioromaniacultural.ro/buletin-cosmic-34/][Radio România Cultural]].

** Buletin Cosmic nr. 43 :chandrayaan2:vikram:soyuzms14:fedor:htv8:spacex:
:PROPERTIES:
:EXPORT_FILE_NAME: 043
:EXPORT_DATE: 2019-09-11
:END:

Landerul indian Vikram, parte a misiunii indiene Chandrayaan-2 nu a reușit din păcate aselenizarea. Vinerea trecută, comunicațiile s-au întrerupt brusc în timpul manevrei de aselenizare, la 2.1 kilometri altitudine și doar câteva secunde înainte de a atinge solul lunar, după o misiune perfectă până atunci. La câteva ore după acest eșec, sonda indiană aflată pe orbita Lunii a reușit să identifice locul în care a ajuns Vikram, la doar 500 de metri de locul stabilit inițial, dar comunicațiile radio nu au mai fost restabilite și din primele informații se pare că Vikram a lovit cu o viteză mult prea mare suprafața selenară. Misiunea Chandrayaan-2 nu este însă un eșec: 95% din experimentele științifice sunt la bordul sondei aflate pe orbita selenară, care va mai rămâne acolo aproximativ 1 an. Landerul ar fi funcționat oricum două săptămâni, acesta nefiind proiectat să facă față temperaturilor extreme din timpul nopții lunare.

---

Lansarea rachetei japoneze H-2B cu capsula HTV-8 spre Stația Spațială Internațională care trebuia să aibă loc în noptea de marți spre miercuri a fost amânată din cauza unui incediu care a izbucnit pe rampă, cu 3 ore înaintea lansării. Incendiul a fost stins în scurt timp, folosindu-se sistemul de apă destinat reducerii vibratiilor în timpul lansării însă, din păcate, rampa a fost avariată, așa că lansarea se amână cu câteva zile, după care situația va fi evaluată și agenția spațială japoneză va decide o nouă oportunitate pentru lansare. Dacă trec mai mult de 30 de zile, capsula HTV-8 va trebui deschisă și proviziile de la bord reîmpachetate. Aceasta urma să transporte 3.7 tone de echipamente, experimente și provizii pentru echipajul de pe ISS, din care 2.4 tone în compartimentul presurizat al vehiculului. Primul zbor al vehiculului nipon HTV spre ISS a avut loc în 2009 și de atunci acesta a executat 7 zbouri de aprovizionare a avanpostului orbital.

#+CAPTION: Sistemul cu apă pentru atenuarea vibrațiilor din timpul lansării, folosit pentru stingerea incendiului de pe rampa rachetei H-2B, cu capsula HTV-8 la bord (Sursa foto: [[https://twitter.com/TrevorMahlmann/status/1171617510849798144][Trevor Mahlmann/Twitter]])
[[/img/htv8.jpg]]

---

Capsula Soyuz MS-14 a revenit cu bine pe Pământ în noaptea de vineri spre sâmbătă, după doar 16 zile petrecute în spațiu și fără echipaj la bord, lucru neobișnuit pentru o capsulă Soyuz. Aceasta a ajuns cu bine în stepa din Kazahstan, într-una din rarele aterizări care au avut loc pe timpul nopții (la ora locală 03:32), aducând acasă și robotul Fedor. Capsula Soyuz MS-14 a fost lansată în 22 august, avându-l la bord tot pe robotul Fedor, pentru că agenția spațială rusă a testat integrarea capsulei pe racheta Soyuz-2.1a, aceasta urmând să înlocuiască actuala rachetă Soyuz-FG, folosită în prezent exclusiv pentru zborurile cu echipaj uman. Capsula Soyuz MS-14 nu a reușit în 24 august andocarea autonomă cu portul Poisk situat în sectorul rusesc al ISS din cauza unui amplificator de semnal defect, așa că trei astronauți s-au îmbarcat în capsula Soyuz MS-13 pe care au mutat-o de la modulul Zvezda la Poisk, eliberând astfel Zvezda pentru Soyuz MS-14, care a andocat în cele din urmă o zi mai târziu.

#+CAPTION: Capsulă Soyuz, andocată la Stația Spațială Internațională (Sursa: [[https://www.flickr.com/photos/nasa2explore/38703172071][NASA/Johnson Space Center]])
[[/img/soyuzd.jpg]]

---

Compania SpaceX declară că are programate pentru anul viitor 24 de lansări dedicate megaconstelației Starlink, aproximativ câte două lansări în fiecare lună, în plus față de lansările contracte deja de companiile de telecomunicații pentru sateliții comerciali (mie mi-e și frică să înmulțesc 24 cu 60); asta ar însemna cel puțin 35 de zboruri pentru SpaceX în 2020, mai mult decât toate lansările din SUA de anul trecut și aproape de numărul total de lansări din China din 2018. Pentru acest an, SpaceX mai are programate încă alte 7-8 lansări, din care 4 ar putea fi dedicate proiectului Starlink.

---

Varianta audio a acestui articol poate fi ascultată pe site-ul [[https://radioromaniacultural.ro/buletin-cosmic-33/][Radio România Cultural]].

** Buletin Cosmic nr. 42 :iran:safir:aeolus:starlink:spacex:india:chandrayaan:x37b:
:PROPERTIES:
:EXPORT_FILE_NAME: 042
:EXPORT_DATE: 2019-09-03
:END:

A treia tentativă din 2019 de a lansa un satelit s-a soldat cu un nou eșec pentru Iran săptămâna trecută, când imagini capturate de sateliți americani au identificat o rampă de lansare grav avariată de explozia unei rachete Safir, probabil în timpul operațiunilor de alimentare cu combustibil. Iranul anunța în luna august că noul satelit Nahid-1 este gata de lansare, însă după lansările eșuate din ianuarie și februarie, iată că Iranul nu reușește nici de această dată să pună un satelit pe orbită și înregistrează al patrulea eșec consecutiv din 2017. În 2009, Iranul lansa primul satelit folosind o rachetă proprie, succes urmat de alți patru sateliți în anii următori, plus o serie de zboruri suborbitale, la care au luat parte și o serie de animale (din care nu toate au supraviețuit însă).

#+CAPTION: Imagine cu rampa de lansare a rachetei Safir de la centrul spațial "Imam Khomeini", cel mai probabil surprinsă de satelitul de spionaj SUA-224 și făcută publică de Președintele Statelor Unite ([[https://twitter.com/realDonaldTrump/status/1167493371973255170][Sursa foto]]).
[[/img/irantrump.jpg]]

---

Luni, pentru prima dată, un satelit ESA a fost nevoit să-și folosească propulsoarele de la bord pentru a evita coliziunea cu un satelit aparținând unei viitoare megaconstelații. Este vorba despre satelitul Aeolus, destinat observațiilor meteorologice și... satelitul Starlink 44. Dacă manevra de evitare nu ar fi fost făcută, cei doi sateliți s-ar fi apropiat la mai puțin de 10 km unul de altul și o viteză relativă de 14.4 km/s. Starlink 44 se află pe o orbită mai joasă decât majoritatea sateliților Starlink, ceea ce înseamnă că este unul dintre sateliții nefuncționale care sunt deorbitați și care se pare că nu mai este controlat de SpaceX. Pe orbită sunt deocamdată doar 60 de sateliți Starlink. Primii din cei câțiva mii planificați pentru a fi lansați în anii următori, iar acest eveniment va genera cu siguranță discuții cu privire la un control mai riguros al activităților orbitale.

---

Sonda indiană Chandrayaan-2, lansată în 22 iulie de o rachetă GSLV Mk. III, a reușit în 20 august inserția pe orbita Lunii și se pregătește de aselenizare. În dimineața zilei de luni, landerul Vikram  și roverul selenar Pragyan s-au despărțit de modulul sondei care va rămâne pe orbită, pentru a începe pregătirile pentru coborârea pe suprafață. Aselenizarea Chandrayaan-2 este programată pentru noaptea de vineri spre sâmbătă, în intervalul 22-01, ora României. Dacă va reuși acest lucru, India va deveni a patra țară care reușește aselenizarea unei sonde, după SUA, URSS și China și a doua țară din acest an, după ce sonda chinezească Chang'E-4 a ajuns pe fața nevăzută a Lunii iar misiunea israeliană Beresheet s-a încheiat cu prăbușirea sondei pe Lună.

---

X-37B, naveta spațială autonomă a Forțelor Aeriene SUA, lansată în 7 septembrie 2017 de o rachetă Falcon 9 se află în spațiu de peste 720 de zile, stabilind un record de longevitate pentru acest vehicul orbital despre care nu se cunosc prea multe lucruri. Ce știm este că Boeing a construit pentru Forțele Aeriene două astfel de vehicule, care zboră alternativ în spațiu, naveta actuală participând la a cincea astfel de misiune despre care nu avem detalii, dar despre care se zvonește că testează diverse materiale expuse condițiilor extreme din spațiu, dar și un tip nou de propulsor cu efect Hall. Astronomii amatori europeni au reușit să identifice naveta pe o orbită cu altitudinea de 356 km, înclinație orbitală 54.5 grade și chiar să o și fotografieze de la sol. Nu există indicii că vehiculul va ateriza prea curând iar viitoarea misiune OTV-6 programată inițial pentru lansare în decembrie a fost amânată pentru al doilea trimestru al anului viitor.

** Buletin Cosmic nr. 41 :curiosity:soyuz:ms14:falconheavy:ariane5:
:PROPERTIES:
:EXPORT_FILE_NAME: 041 
:EXPORT_DATE: 2019-06-25
:END:

Roverul american Curiosity a detectat cea mai mare concentrație de metan măsurată vreodată în atmosfera marțiană: 21 ppb (micrograme pe kilogram), în timp ce sonda europeană Trace gas Orbiter (TGO), parte a misiunii ExoMars, trimisă acolo în 2016 tocmai pentru a măsura concentrația de metan din atmosferă, nu a identificat încă misteriosul metan marțian, cel puțin nu la concentrații mai mari decât limita de detecție a instrumentelor de la bord (limita de detecție a instrumentelor TGO fiind mai mică decât valoarea găsită de Curiosity). Asta după ce în 2004, primele date privind concentrația de metan din atmosfera marțiană au fost obținute de sonda europeană Mars Express (10 ppb), rezultate ce au rămas controversate mulți ani. Anul viitor, în a doua parte a misiunii ExoMars, pe Marte va fi trimis un nou rover, de această dată european, care va ajuta la descifrarea enigmei metanului marțian. Acest gaz este extrem de important, deoarece el poate avea două origini: fie poate proveni din roci, prin procese chimice naturale, fie este produs al metabolismului unor organisme vii, iar acest scenariu este unul extrem de interesant dacă vorbim despre Marte.

---

Anne McClain (NASA), David Saint-Jaques (CSA) și Oleg Kononenko (RSA) au ajuns cu bine marți dimineața, la ora 05:47 (ora României și ora Moscovei) înapoi pe Pământ, la bordul capsulei Soyuz MS-11, după 204 zile petrecute în spațiu și 3264 de orbite în jurul Pământului, la bordul Stației Spațiale Internaționale. În prezent, pe stația spațială au mai rămas Christina Koch (NASA), Nick Hague (NASA) și Alexei Ohchinin (RSA) și se pregătesc să-i primească la bord, din 20 iulie pe Aleksandr Skvortsov (RSA), Luca Parmitano (ESA) și Andrew Morgan (NASA), care urmeasă să fie lansați la bordul capsulei Soyuz MS-13. În timp ce cei trei astronauți se îndreptau spre stepele din Kazahstan, comentariul din fundal de la centrul de comandă din Moscova a menționat la un moment dat o problemă la unul dintre motoare și activarea unui sistem de siguranță. A fost un detaliu care a generat imediat îngrijorări pentru siguranță echipajului de la bord, însă agenția spațială rusă a dezmințit zvonurile la câteva ore după aterizarea capsulei și a declarat că echipajul nu a fost sub nici o formă în pericol în timpul revenirii pe Pământ.

---

Și tot marți dimineață, compania SpaceX a lui Elon Musk a lansat cea de-a treia rachetă Falcon Heavy și a doua din acest an, într-o misiune pentru forțele aeriene ale SUA, însă la bord au mai fost și câțiva sateliți interesanți. Printre aceștia se numără LightSail-2, un proiect al The Planetary Society finanțat exclusiv din donațiile membrilor, care își propune să își modifice orbita folosind… presiunea luminii solare, exercitate pe folia care a fost întinsă după desprinderea satelitului de treapta secundară a rachetei. NASA și JPL au avut la bord un satelit experimental ce conține un ceas atomic care urmează să fie folosit în viitor pentru navigația sondelor interplanetare. Acest ceas atomic este unul dintre cele mai precise astfel de echipamente construite vreodată (o deviație de 1 microsecundă într-o perioadă de 10 ani) și în același timp extrem de compact. Falcon Heavy este practic compusă din trei rachete Falcon 9 legate unele de altele iar imediat după lansare, cele două boostere laterale au fost recuperate la sol, așa cum ne-a obișnuit deja SpaceX, însă boosterul central, care trebuia să ajungă pe barja OCISLY a ratat cu câțiva metri ținta. Elon Musk a declarat înainte de lansare că recuperare va fi o provocare pentru că datorită profilului misiunii, treapta centrală se îndrepta cu viteză foarte mare și barjă. A fost însă recuperată o jumătate a conului protector al rachetei, con care protejează sateliții de la zbor în timpul primelor faze ale zborului și care costă și el câteva milioane de dolari. Următoarea lansare Falcon Heavy, cea mai puternică rachetă activă în acest momen, este programată să aibă loc abia anul viitor.

---

Vineri noaptea, într-o lansare fără cusur, așa cum ne-a obișnuit compania europeană Arianespace, racheta Ariane 5 a pus pe orbită doi sateliți de telecomunicații, Eutelsat-7C și satelitul T-16 al companiei americane AT&T. A fost a doua lansare Ariane 5 a anului și a 104-a misiune Ariane 5 din 1996. În tot acești ani, Ariane 5 a suferit doar două lansări complet eșuate și trei lansări cu probleme, din care ultima chiar anul trecut, când racheta a ajuns pe o orbită greșită, iar acest lucru a însemnat o viață mai scurtă pentru sateliții de la bord, pentru că aceștia au fost nevoiți să-ți folosească propriul combustibil pentru a efectua corecțiile necesare.

---

Varianta audio a acestui articol poate fi ascultată pe site-ul [[https://radioromaniacultural.ro/buletin-cosmic-32/][Radio România Cultural]].

** Buletin Cosmic nr. 40 :crs17:progress:ms10:proton:omega:
:PROPERTIES:
:EXPORT_FILE_NAME: 040 
:EXPORT_DATE: 2019-06-06
:END:

După o lună de zile petrecută pe orbită, cuplată cu Stația Spațială Internațională, capsula Dragon CRS-17 a revenit în noaptea de duminică spre luni cu bine înapoi pe Pământ. De fapt, capsula a amerizat în apele Oceanului Atlantic, pentru că Dragon nu poate să aterizeze la sol, deși această caracteristică urmează să fie implementată în iterațiile viitoare ale capsulei. A fost a doua revenire prin atmosferă pentru capsulă, pentru că exact același vehicul a fost folosită și în misiunea CRS-12 din vara anului 2017. Următoarea capsulă Dragon (care va purta indicativul CRS-18) se pregătește deja pentru lansarea programată luna iulie. Însă SpaceX nu se pregătește doar pentru lansarea următoarei capsule Dragon spre ISS, dar tot la finalul acestei luni este planificată și a treia lansare Falcon Heavy, cea mai puternică rachetă operațională în prezent, care va urca pe orbită câțiva sateliți pentru Departamentul de Apărare al Statelor Unite, parte a procesului de certificare a noului lansator pentru încărcături utile sensibile pentru securitate națională americană.

---

La doar o zi distanță după plecarea capsulei Dragon CRS-17, un alt vehicul a părăsit Stația Spațială Internațională: nava cargo rusă Progress MS-10. Aceasta a petrecut 200 de zile în spațiu, cuplată cu modulul Zvezda din sectorul rusesc al ISS. La trei ore și șase minute după decuplare, motoarele navei Progress MS-10 au fost pornite în direcția de mers pentru frânare și deorbitare, resturile navei ajungând în Oceanul Pacific la ora 15:29, pentur că spre deosebire de capsula Dragon, Progress nu este proiectat să reziste trecerii prin atmosferă. Următorul vehicul care va părăsi Stația Spațială Internațională va fi capsula Soyuz MS-11, care va aduce pe Pământ pe Anne McClain, David Saint-Jaques și Oleg Kononenko, trei din cei șase astronauți prezenți la bordul ISS.

---

O rachetă Proton-M a reușit vineri searaprima lansare din 2019, după un ritm mai scăzut în ultimii ani datorită numeroaselor probleme tehnice care au urmărit lansatorul greu rusesc. Satelitul de telecomunicații Yamal-601 al companiei ruse Gazprom Space Systems a fost lansat cu succes de la Baikonur, dar unele probleme cu propulsia proprie a satelitului, fără legătură cu lansatorul Proton, întârzie deplasarea sa pe orbita geostaționară dorită. Yamal-601 (care are o masă de 5.7 tone) a fost construit de Thales Alenia Space pentru compania Gazprom Space Systems. Peste 400 de rachete Proton au fost lansate din anii ‘60, din care peste 100 au fost modelul Proton-M, folosit din 2001. Următoarea lansare Proton este programată pentru 21 iunie, când va fi lansat telescopul spațial Spektr-RG, folosit pentru observații în domeniul razelor X.

---

Northrop Grumman Innovation Systems (NGIS), divizie din cadrul Northrop Grumman formată după absorbirea companiei Orbital Systems, a efectuat joia trecută primul test al treptei primare a viitoarei rachete OmegA. Această rachetă cu combustibil solid a evoluat din boosterele auxiliare ale navetei spațiale (care vor echipa și viitoare rachetă SLS a Agenției Spațiale Americane). Deși spre finalul testului duza motorului a explodat, NGIS a declarat că testul a fost unul reușit și că vor investiga anomalia care a dus la dezintegrarea duzei. Deși prima treapta OmegA este similară cu boosterul auxiliar al SLS, duzele sunt diferite. Combustibilul solid oferă unele avantaje față de cel lichid, motoarele cu combustibil solid odată pornite nu mai pot fi oprite și nici puterea lor nu poate fi variată în timp real, așa cum se întâmplă în cazul motoarelor cu combustibil lichid.

---

Programul Artemis își ia avânt și NASA pare să-și concentreze serios eforturile spre Lună. A anunțat de curând că trei companii private vor primii fonduri pentru a livra încărcături utile pe Lună până în 2021, parte a noului program Commercial Lunar Payload Services (CLPS). Astrobotic va primi 79.5 milioane de dolari pentru a lansa 14 încărcături pe Lună, în zona Lacus Mortis până în iulie 2021. Astrobotic colaborează cu Airbus, United launch Alliance (care va furniza și o rachetă Atlas V pentur lansare) sau… DHL; Intuitive Machines primește 77 milioane de dolari și își propune să lanseze 5 încărcături spre Oceanus Procellarum, tot până în iulie 2021, dar folosind o rachetă Falcon 9. Intuitive Machines colaborează cu Boeing în acest sens; Orbit Beyond va primi 97 milioane de dolari pentru a transporta 4 încărcături spre Lună, pe câmpia de lavă denumită Mare Imbrium (unde a ajuns și Apollo 15), până în septembrie 2020, tot cu ajutorul unei rachete Falcon 9.

Varianta audio a acestui articol poate fi ascultată pe site-ul [[https://radioromaniacultural.ro/buletin-cosmic-31/][Radio România Cultural]].

** Buletin Cosmic nr. 39 :spacex:starlink:
:PROPERTIES:
:EXPORT_FILE_NAME: 039 
:EXPORT_DATE: 2019-05-29
:END:

Vineri dimineața, SpaceX s-a aflat în fața unei lansări importante, din mai multe motive: cei 60 de sateliți care au ajuns pe orbită, primii din constelația Starlink, ar putea face posibilă o conexiune la Internet de pe orice punct al suprafeței Pământului, iar veniturile din această activitate ar putea finanța planurile SpaceX pentru viitoarea rachetă Spaceship, deci pentru misiuni spre Lună și Marte.

---

Cei 60 de sateliți Starlink cântăresc împreună 18.5 tone și au fost plasați pe orbita terestră joasă, ceea ce înseamnă că este încărcătura orbitală cu cea mai mare masă lansată de SpaceX, chiar dacă luăm în considerare și cele două lansări Falcon Heavy (deși Falcon 9 ar putea urca până la 22.8 tone pe LEO).

---

Sateliții au fost eliberați pe orbită folosind… inerția și rotația, ei neavând nici un fel de sistem de eliberare clasic, folosit de alți sateliți. Musk spunea că și dacă sateliții s-ar fi lovit între ei în timpul eliberării de treapta a două, dar că acest lucru nu ar fi fost o problemă, pentru că sunt proiectați să facă față acestor coliziuni. 12 lansări de acest fel sunt necesare pentru că Starlink să asigure conectivitate de oriunde din SUA și 24 de lansări sunt necesare pentru o acoperire globală, dar nu perfectă (pentru o acoperire globală funcțională sunt necesare 60 de lansări). În acest ritm, în 2 ani de zile, SpaceX va avea pe orbită mai mulți sateliți decât numărul actual de sateliți activi (aproximativ 2000), sperând să poată ajunge la un ritm de 1000 de sateliți lansați pe an, folosind doar rachetele Falcon, fără să socotim BFR/Spaceship. Calculele lui Elon Musk spun că după 1000 de sateliți lansați (și folosiți), proiectul devine viabil din punct de vedere economic, pentru că o conexiune la Starlink nu va fi gratuită.

---

Fiecare satelit este dotat cu un motor cu kripton (mai ieftin decât xenonul, fiind pentru prima dată când un motor cu kripton este folosit în spațiu) și cu un soft care îi permite să evite autonom deșeurile orbitale catalogate de NORAD. Aceștia au o perioadă de viață de aproximativ 5 ani, după care vor fi deorbitați și înlocuiți cu alții.

---

Antena pentru a primi Internet prin intermediul constelației Starlink are un diametru echivalent cu o pizza medie și nu trebui să fie precis orientată spre un anumit punct din cer, trebuie doar să fie îndreptată spre cer, asta pentru că mereu un număr de peste 10 sateliți vor fi oricând prezenți deasupra orizontului.

---

Miercurea a avut loc al doilea eșec al Chinei din 2019 în lansările orbitale, când racheta Changzeng-4C nu a reușit să plaseze pe orbită polară un satelit militar, datorită unor probleme la cea de-a treia treaptă a rachetei. Dacă primul eșec chinezesc al anului a aparținut unei companii private are încerca prima lansare orbtală, de această dată este vorba despre o problemă la una dintre rachetele consacrate ale Chinei.

---

O rachetă rusească Soyuz-2.1b, care a lansat luni dimineața un nou satelit de poziționare GLONASS-M, a fost lovită de fulger la câteva secunde după desprinderea de rampei de lansare de la Baikonur, însă aceasta și-a continuat fără probleme zborul și a inserat satelitul pe orbita corectă, fără să fie afectată de rarul eveniment. În timpul lansării misiunii Apollo 12 din noiembrie 1969, o rachetă Saturn V cu oameni la bord a fost și ea lovită de fulger, însă în afară de o resetare a computerului de bord, nu au fost identificate alte probleme și misiunea a continuat fără probleme.

---

ArianeGroup și ESA lucrează în prezent la viitoarea treaptă secundară pentru racheta euopeană Ariane 6, care va intra în uz din 2025. Denumită Phoebus, aceasta nouă treaptă urmează să fie construită din carbon, ceea ce înseamnă două tone diferență față de treptele secundare construite de obicei din aluminiu. Noile trepte secundare și vor intra în uz la câțiva ani după ce rachetele Ariane 6 vor înlocui actualele Ariane 5, dar nu le vom vedea cu ocazia primelor zboruri, pentru că deja primele rachete Ariane 6 sunt asamblate folosind treapta secundară inițială.

---

** Buletin Cosmic nr. 38 :artemis:
:PROPERTIES:
:EXPORT_FILE_NAME: 038
:EXPORT_DATE: 2019-05-22
:END:

Artemis este numele noului program prin care NASA dorește ca astronauții americani să ajungă în 2024 pe Lună. Program, recent botezat, a fost anunțat de vicepreședintele Mike Pence acum aproape 2 luni de zile, de la Huntsville, Alabama, în cadul unei conferințe de presă în urma unei întâlniri a Consiliului Național Spațial, reactivat de actuala administrație de la Casa Albă.

Artemis, zeița Lunii în mitologia greacă, este sora geamănă a lui Apollo și denumirea se potrivește și mai bine dacă ne aducem aminte că NASA insistă ca o femeie să fie parte a primului echipaj care va aseleniza în 2024. Un nume excelent pentru reîntoarcerea pe Lună, dacă mă întrebați pe mine și dacă ne prefacem că ignorăm faptul că Artemis l-a omorât pe Orion. Sperăm să nu fie cazul, având în vedere că Orion este și numele capsulei care a supraviețuit programului Constellation și capsula urmează să fie folosită și în programul Artemis.

Jim Bridenstine, administratorul NASA, a anunțat săptămâna trecută că programul Artemis primește 1.6 miliarde în plus în 2020, deși unele voci susțin că ar fi nevoie de o suplimentare a bugetului NASA cu cel puțin 6 miliarde de dolari anual, dacă nu chiar 8 miliarde, pentru ca aselenizarea să poată avea loc în 2024. Și tot săptămâna trecută, NASA a lansat o competiție pentru sectorul privat, în care așteaptă propuneri de la 11 parteneri comerciali, pentru un viitor vehicul care să aselenizeze. La această competiție participă nume consacrate, precum SpaceX, Blue Origin, Lockheed Martin sau Boeing, dar și companii tinere, precum Masten Space Systems.

În arhitectura programului Artemis, NASA nu renunță la planurile pentru o nouă stație spațială în jurul Lunii, denumită Gateway, dar fondurile și dimensiunile stației au fost reduse, pentru a facilita o aselenizare în 2024, urmând să fie eventual adăugate noi module în viitor. Gateway va funcționa ca un modul de serviciu din timpul programului Apollo, dar care va rămâne continuu pe orbita Lunii și va fi accesat de echipaje înainte ca acestea să folosească modulul lunar andocat la Gateway pentru a coborî pe suprafața Lunii.

NASA plănuiește să lanseze primul modul Gateway în 2022, modul care urmează să furnizeze electricitate pentru viitoarele module și nave andocate (modul denumit PPE – Power and Propulsion Module). În 2023 ar urma lansarea unui modul locuibil, de mai mari dimensiuni, care va fi cuplat pe orbita Lunii cu modulul PPE. Ar urma apoi un modul care ar putea coborî pe suprafața Lunii. Cele trei module Gateway urmează să fie lansate până în 2024 de companii private. Între timp, în 2020, misiunea Artemis-1 va inaugura noua rachetă SLS de la NASA și aceasta va lansa o capsulă Orion, fără echipaj, spre Lună. Artemis-2, a doua lansare SLS va fi prima cu echipaj la bord și va imita misiunea Apollo 8, dar de data aceasta folosind racheta SLS ;i capsula Orion, inserând echipajul pe orbita Lunii, testând toți pașii necesari pentru aselenizare. În 2024, misiunea Artemis-3 să lanseze un echipaj spre Gateway, de unde echipajul să se transfere în stația spațială lunară și de aici în modulul lunar, cu care să coboare pe suprafața Lunii.

Pentru ca aselenizarea din 2024 să aibă loc, trebuie că partenerii privați să reușească să proiecteze și să livreze agenției spațiale americane vehicule care să poate aseleniza. NASA în schimb trebuie să se asigure că noua rachetă SLS este fără cusur, pentru că un singur pas greșit va face ca aselenizarea să fie întârziată. Asta înseamnă că toate testele trebuie să decurgă perfect și cele două misiuni Artemis din 2020 și 2023 să fie impecabile. Dacă acest lucru se va întâmpla, NASA vorbește despre proiectarea de baze selenare care să fie permanent ocupate de viitoare echipaje, cândva la finalul decadei. Iar Gateway va putea fi folosită de acești astronauți ca o rampă de lansare spre Marte, după 2030.

---

Varianta audio a acestui articol poate fi ascultată pe site-ul [[https://radioromaniacultural.ro/buletin-cosmic-30/][Radio România Cultural]].

** Buletin Cosmic nr. 37 :soyuz:ms11:cygnus:ng11:superdraco:dragon:
:PROPERTIES:
:EXPORT_FILE_NAME: 037
:EXPORT_DATE: 2019-04-24
:END:

NASA a confirmat recent un zvon care circula încă de la lansarea Soyuz MS-11 din 14 martie: Christina Koch va rămâne la bordul Stației Spațiale Internaționale timp de 328 de zile, urmând să stabilească recordul pentru cea mai lungă ședere continuă a unei femei pe orbită, record deținut în prezent de un alt astronaut NASA, Peggy Whitson care a petrecut 289 zile pe orbită într-o singură misiune. Christina Koch se află în prezent la primul său zbor orbital și urmează să se întoarcă pe Pământ abia în februarie 2020, alături de Luca Parmitano și Alexander Skvortsov la bordul capsulei Soyuz MS-13. Astfel, vor fi doar 12 zile distanță între șederea ei și recordul absolut de anduranță la bordul ISS, stabilit de Scott Kelly, care împreună cu Mikhail Korniyenko, au petrecut 340 de zile la bordul ISS, între 2015 și 2016. Cu toate acestea, NASA consideră misiunea Christinei Koch doar o extindere a misiunii și nu este promovată ca o misiune de un an de zile, așa cum a fost în cazul lui Scott Kelly.

---

Miercurea trecută, de la complexul Wallops din Virginia, a avut loc lansarea unei noi capsule Cygnus NG-11 spre Stația Spațială Internațională, a 12-a și ultima din prima serie a lansărilor cargo comerciale spre ISS, contract care acoperă și zborurile capsulei Dragon de la SpaceX. Denumită “SS Roger Chaffee”, după astronautul american cu același nume care și-a pierdut viața în 1967 în incendiul din capsula Apollo 1, capsula a andocat 2 zile mai târziu cu modulul Unity al Stației Spațiale Internaționale, transportând aproximativ 3.5 tone de provizii și experimente științifice pe orbită. Atât racheta Antares, cât și capsula Cygnus au fost inițial produse de compania Orbital ATK, însă acestea fac acum parte din portofoliul Northrop Grunman, în urma achiziției care a avut loc anul trecut. Chiar dacă a fost ultima capsulă din primul contract comercial de aprovizionare al Stației Spațiale Internaționale, tranziția spre noul contract se va face automat, odată cu misiunea NG-13, programată pentru octombrie. Actuala capsulă, aflată în prezent pe orbită, urmează să rămână cuplată timp de 90 de zile cu ISS, după care se va desprinde de complexul orbital și va urca la o altitudine mai mare, de unde va lansa câțiva sateliți de mici dimensiuni. Ulterior, capsula va rămâne pe orbită cel puțin până în octombrie, pentru a testa câteva tehnologii noi menite să prelungească viața acestor tip de capsule de la câteva săptămâni după decuplarea de ISS la câteva luni, tehnologii care urmează să fie folosite în anii următori în proiectul viitoarei stații spațiale plasate pe orbita Lunii, la care NASA lucrează în prezent. Această manevră va ajuta și inginerii Northrop Grunman să testeze operațiunile necesare monitorizării simultane de la sol a două capsule Cygnus. O altă noutate a actualei misiuni Cygnus este posibilitatea de a încărca o parte din cargo cu doar 24 de ore înainte de lansare, oferind astfel noi posibilități experimentelor științifice urcate pe orbită.

---

Sâmbătă la ora 17:41, China a lansat un nou satelit Beidou de la centrul spațial Xichang, folosint o rachetă Changzheng-3. Sateliții Beidou de poziționare globală sunt lansați fie pe orbite geostaționare, fie pe orbite terestre medii, la altitudini mai mari de 2000 km. Anul viitor, China speră să completeze cea de-a treia fază a constelației Beidou, care să asigure o acoperire globală și să rivalizeze direct cu sistemele echivalente GPS, GLONASS sau Galileo, din SUA, Rusia și respectiv Europa. Lansarea de sâmbătă a fost a 100-a lansare pentru o rachetă Changzheng-3 și a 26-a lansare din 2019. Într-un clasament pe națiuni, conduce SUA cu 7 lansări reușite, urmate de China cu 5 lansări reușite și una eșuată.

---

Un test al motorului SuperDraco al capsulei Crew Dragon care a avut loc sâmbătă a dus la o explozie și la dezintegrarea capsulei care în martie andocase cu Stația Spațială Internațională. Incidentul va duce la amânarea primei lansări cu echipaj la bordul unei rachete Falcon 9 cu cel puțin câteva luni, pentru că respectiva capsulă urma, în următoarele săptămâni, să fie supusă unei lansări ratate pentru care SpaceX ar fi sacrificat o rachetă Falcon 9, pentru a testa sistemul de anulare al lansării, care folosesc motoarele SuperDraco testate sâmbătă, al căror rol este să îndepărteze capsula de o rachetă care ar avea probleme în timpul lansării. SpaceX urmează acum să reconstruiască capsula și să o supună acestor teste, după ce va identifica problema care a dus la eșecul de sâmbătă. Pentru că nici Boeing nu are un progres lin cu capsula CST-100 Starliner, este deja destul de probabil ca primele lansări cu echipaj de pe teritoriul SUA să aibă loc cel mai devreme în 2020.

** Buletin Cosmic nr. 36 :beresheet:falconheavy:change4:
:PROPERTIES:
:EXPORT_FILE_NAME: 036 
:EXPORT_DATE: 2019-04-17
:END:

Sonda israeliană Beresheet nu a reușit joi să coboare controlat pe suprafața Lunii. După ce acum două săptămâni a intrat pe orbita satelitului nostru natural, Beresheet a efectuat joi o serie de manevre pentru a ajunge pe suprafața selenară, dar la 14 kilometri altitudine, echipa de ingineri de la sol au avut probleme cu motorul principal al sondei și au pierdut imediat comunicația cu aceasta. Telemetria a fost restabilită în scurt timp, însă sonda se îndrepta deja cu viteză prea mare spre suprafață și nu a mai putut fi controlată: Beresheet avea 500 km/h la 150 de metri altitudine, după care legătura radio s-a întrerupt definitiv. Deși compania SpaceIL a ratat premiul oferit de Google pentru că nu a aselenizat în 2018, așa cum prevedeau regulile competiției Google X Lunar Prize, compania israeliană a primit totuși un premiu de consolare de 1 milion de dolari, pentru a putea continua dezvoltarea viitoarei sonde Beresheet-2.

---

La câteva ore după eșecul motorului sondei Beresheet, nu mai puțin de 27 de motoare Merlin au funcționat impecabil în cel de-al doilea zbor al rachetei Falcon Heavy. La 14 luni distanță după zborul inaugual, care a lansare un autoturism Tesla pe o orbită în jurul Soarelui, de această dată la bordul rachetei s-a aflat un satelit de telecomunicații, Arabasat-6A, care a ajuns pe orbită geostaționară. Și tot spre deosebire de primul de zbor, de acestă dată SpaceX a recuperat toate cele trei trepte primare, inclusiv treapta centrală, care a ajuns pe o barjă din Atlantic, în timp ce treptele laterale au ajuns în tandem la sol, aproape de rampa de lansare. Din păcate însă, în timp ce se apropia de țărm, datorită conddițiilor meteo și a faptului că sistemul de prindere al rachetei nu a fost adaptat și pentru Falcon Heavy, treapta centrală a fost pierdută. Cele trei trepte primare folosite în această misiune au fost rachete noi, care nu au mai fost folisite și au crescut cu 10% performanța rachetei față de anul trecut deoarece erau racehte Falcon 9 Block 5, ultima și cea mai puternică versiune a rachetei Falcon 9. Elon Musk a anunțat la scurt timp după lansare că au fost recuperate și cele două jumătăți ale conului care protejează satelitul în prima fază a zborului, con care va fi refolosit mai târziu în acest an. Cele două jumătăți au fost recuperare din apa oceanului, dar SpaceX dorește ca acestea să fie recuperat de un vas, folosit o plasă supradimensionată, pentru a evita contactul cu apa mării. Un astfel de con protector costă aproximativ 6 milioane de dolari, astfel că recuperare și refolosire sa nu face decât să scadă costurile unei lansări SpaceX. Următoarea lansare Falcon Heavy este programată pentru luna iunie, când aceasta urmează să lanseze peste 25 de sateliți de mici dimensiuni, majoritatea lor fiind ai Forțelor Aeriene ale SUA.

---

Miercuri, sistemul de propulsie al satelitului Intelsat-29e a fost avariat și ca urmare, satelitul pierde combustibil. Ulterior au apărut probleme în comunicarea cu satelitul, iar imaginile de la sol au arătat ca în jurul acestuia sunt câteva fragmente, dar nu s-a putut stabili dacă este vorba despre combustibil înghețat sau fragmente de altă natură. Intelsat-29e a fost construit de Boeing și lansat de o rachetă Ariane 5 în ianuarie 2016. Este al doilea satelit din seria Intelsate Epic care are probleme, după ce în 2016, Intelsat-32e a avut o problemă cu sistemul de propulsie care i-a scurtat perioada de viață.

---

Joi la ora 19:00, sonda chineză Chang’e-4 aflată pe fața îndepărtată a Lunii, a intrat din nou în hibernare, procedura deja obișnuită înaintea celei de-a patra nopți lunare petrecute în craterul von Kármán. Roverul Yutu-2, care a parcurs deja 178.9 metri pe suprafața selenară, a făcut același lucru, 38 de minute mai târziu. Cele două sonde urmează să redevină active în 28 aprilie, când odată cu sosirea zilei selenare, temperaturile vor crește din nou în craterul von Kármán.

** Buletin Cosmic nr. 35 :beresheet:ryugu:progress:ms11:eva:
:PROPERTIES:
:EXPORT_FILE_NAME: 035 
:EXPORT_DATE: 2019-04-10
:END:

Sonda israeliană Beresheet a reușit miercurea trecută inserția pe orbita Lunii și mâine se pregătește de aselenizare. Beresheet, cu o masă de 585 kilograme, a fost lansată în 22 februarie, la bordul unei rachete Falcon 9 și dacă va reuși să ajungă pe suprafața Lunii, Israel va deveni a patra națiune, după SUA, Uniunea Sovietică și China care au reușit să pună sonde pe suprafața satelitului nostru artificial. Sonda este dotată cu un magnetometru și un retroreflector care poate fi țintit cu o rază laser de pe Pământ. După inserția pe o traiectorie eliptică, ieri motorul sondei a fost pronit timp de 78 de secunde, pentru circularizarea orbitei la o altitudinea de 200 km, iar astăzi motorul se va mai aprinde încă o dată, pentru a duce altitudinea minimă a orbitei la 15 km deasupra zonei de aselenizare, Mare Serenitatis (unde au mai coborât și sondele Apollo 15, Apollo 17, Luna 2 și Luna 21).

---

După ce a plasat pe suprafața asteroidului Ryugu două sonde care s-au deplasat prin scurte salturi, dar și o sondă statică, europeană, de dimensiuni mai mari, un lander german, care a ajuns pe suprafața lui Ryugu în 3 octombrie, sonda niponă Hayabusa2 a lansat un proiectil spre suprafața asteroidului, pentru a genera un nou crater pe suprafața acestuia. Scopul acestui experiment a fost să scoată la suprafață material care să poată fi studiat de instrumentele științifice de la bord. În 21 februarie, sonda a prelevat probe de pe suprafața asteroidului, probe care urmează să ajungă pe Pământ în 2020, când sonda Hayabusa2 va reveni acasă. Până atunci, Hayabusa2 se pregătește pentru o nouă tentativă de a se apropia de suprafața asteroidului, pentru a preleva noi probe. Puteți urmări în direct telemetria sondei Hayabusa2 pe site-ul Haya2Now.

---

Miercuri, lansarea navei cargo Progress MS-11 de către o rachetă Soyuz-2.1a s-a desfășurat cu succes și la mai puțin de 3 ore și jumătate după ce a părăsit rampa de lansare din Baikonur, nava andocase deja cu modulul Pirs al Stației Spațiale Internațională (ISS), exact în momentul în care sonda israeliană Beresheet intra pe orbita Lunii. Astronauții au primit cu această ocazie peste 3.4 tone de provizii și combustibil{% sidenote ‘ms-11’ ‘881 kg combustibil propriu, 650 kg combustibil destinat ISS, 23 kg oxigen, 24 kg aer, 420 kg apă, 1414 kilograme provizii pentru echipaj și experimente’%}. În această lună mai sunt programate încă două lansări cu provizii spre ISS: capsula Cygnus NG-11 a companiei Northrop Grumman în 17 aprilie și capsula Dragon CRS-17 a companiei SpaceX opt zile mai târziu.A fost prima lansare Progress din 2019, a 74-a lansare Progress spre ISS (doar 71 de lansări au fost reușit să ajungă la ISS, 3 lansări săldându-se cu eșec: Progress M-12M în august 2011, Progress M-27M în aprilie 2015 și Progress MS-04 în decembrie 2016) și a 163-a navă Progress lansată, din 1978, când a fost folosită pentru aprovizionarea stației spațiale sovietice Salyut-6.

---

Racheta Soyuz-2.1a a plasat inițial nava Progress MS-11 pe o orbită aproape circulă, 200x200 km altitudine. După verificarea parametrilor orbitali de stațiile de observare de la sol, nava a efectuat o serie de manevere care i-au ridicat orbita la 408x416 km altitudine, de unde a început urmărirea ISS. Progress MS-11 va rămâne andocată cu Stația Spațială Internațională aproximativ 6 luni, după care va reveni distructiv în atmosferă (spre deosebire de Soyuz, navele Progress nu sunt proiectate să supraviețuiască revenirii prin atmosferă).

---

La 6 ore după ce o rachetă Soyuz-2.1a a lansat nava cargo Progress MS-11 spre ISS, o altă rachetă Soyuz, dotată cu treapra superioară Fregat, a lansat din Guiana Franceză un nou set de patru sateliți O3b. A fost un zbor operat de compania europeană Arianespace, care deține în portofoliul său atât lansatoare Ariane (de calibru greu), Vega (calibru ușor), cât și rachete Soyuz-2, pentru a deservi segmentul de mijloc al lansărilor orbitale de la Kourou. Rachetele Soyuz-2 folosite de Arianespace sunt ușor modificate pentru rampa din Guiana Franceză și astfel denumite Soyuz STA (în loc de Soyuz-2.1a) sau Soyuz STB (în loc de Soyuz-2.1b). 

---

Compania SpaceX se pregătește de a doua lansare Falcon Heavy, după ce testul static de vineri se pare că nu a prezentat probleme. Falcon Heavy este propulsată de 27 de motoare Merlin, fiind de fapt trei rachete Falcon 9 legate una de alta. Spre deosebire de zborul inaugural de anul trecut, de această dată racheta Falcon Heavy este cu 10% mai puternică, pentru că cele trei trepte sunt Block 5, o evoluție față de treptele primare folosite anul trecut. Toate cele trei trepte primare sunt noi și urmează să fie recuperate de SpaceX (cele două laterale la sol, treapta centrală pe barjă). Falcon Heavy este în prezent cea mai puternică rachetă activă, fiind capabilă să lanseze peste 63 de tone pe orbită terestră joasă sau peste 26 de tone pe orbită geostaționară, dar satelitul Arabsat-6A de la bord cântărește doar 6 tone (deși satelitul Arabsat-6A ar fi putut fi lansat de o rachetă Falcon 9 Block 5, la momentul semnării contractului, acum câțiva ani, Falcon 9 avea performanțe inferioare celor de acum, așa că s-a optat pentru Falcon Heavy).

---

A treia și ultima activitate extravehiculară planificată în 2019 pentru astronauții americani a avut loc în după-masa zilei de luni, când Anne McClain (NASA) și David Saint-Jacques (CSA) au finalizat montarea noilor baterii de la bordul stației și au pregătit terenul pentru ca brațul robotic să poată în viitor schimba una din noile baterii care a suferit probleme și care va fi înlocuită cu cea veche. Cei doi au petrecut peste 6 ore și jumătate în afara stației și la fel ca celelalte două astfel de activități din ultimele săptămâni, s-a încheiat cu succes, fiind bifate toate obiectivele misiunii. Luna viitoare, Oleg Kononenko și Alexei Ovchinin se pregătesc de o nouă activitate extravehiculară, dar de această dată din sectorul rusesc al Stației Spațiale Internaționale.

---

Săptămâna trecută au fost testate trei motoare de rachetă, din care două noi. Compania Aeroject Rocketdyne continuă procesul de re-certificare al vechilor motoare RS-25, moștenite de la naveta spațială, care urmează să fie folosite în următorii ani pentru noua rachetă SLS. Deși RS-25 sunt motoare reutilizabile, ele vor fi aruncate în ocean după desprinderea primei trepte, la fiecare zbor SLS, iar după ce stocul existent va fi epuizat, vor fi folosite motoare noi, produse de Aeroject Rocketdyne în urma unui nou contract semnat cu NASA în 2015. Însă Aeroject Rocketdyne a pierdut contractul pentru dotarea rachetelor Atlas V și Vulcan cu boostere cu combustibil solid. Din acest an, rachetele Atlas V vor fi ajutate la lansare de motoarele GEM-63, produse de Northrop Grumman, motoare care sunt mai ieftine decât actualele AJ-60A și care urmează să fie folosite și pentru viitoarea rachetă Vulcan. Northrop Grumman a realizat săptămâna trecută un nou test al motoarelor GEM-63, care urmează să fie inaugurate în această vară. Al treilea motor de pe lista săptămânii trecute este Raptor, noul motor cu metan de la SpaceX, care în aceste zile a fost testat în perimetrul din Texas la companiei lui Elon Musk. 31 de motoare Raptor urmează să propulseze viitoare prima treaptă a viitoarei rachete Spaceship, care va avea primul zbor în 2020, dacă e să-l credem pe Elon Musk.

** Buletin Cosmic nr. 34 :artemis:india:pslv:osm:eva:electron:
:PROPERTIES:
:EXPORT_FILE_NAME: 034 
:EXPORT_DATE: 2019-04-03
:END:

Săptămână trecută, într-un discurs ținut la centrul spațial Marshall al agenției spațiale americane din Huntsville, Alabama, vicepreședintele Statelor Unite Mike Pence a anunțat că astronauții americani vor reveni pe Lună în 2024. El a precizat că dacă NASA nu va reuși acest lucru în termenul stabilit, se va schimba organizarea agenției, nu misiunea, care a fost trasată direct de la Casa Albă. Declarațiile lui Mike Pence vin la câteva zile distanță după ce s-a anunțat că bugetul NASA pentru 2020 va fi mai mic decât cel de anul acesta, iar racheta SLS, cu care astronauții ar urma să ajungă pe Lună, suferă noi amânări. Mai mult decât atât, chiar dacă ar fi gata la timp, încă nu există în prezent nici un plan pentru un modul lunar, pe care astronauții să îl folosească pentru a coborî pe suprafața lunară.

---

“Trebuie să accelerăm programul SLS pentru a ne atinge obiectivele. Președintele a mandatat NASA și pe Jim Bridenstine, administratorul său, să îndeplinească acest scop prin orice mijloace necesare. […] Dacă contractorii din prezent nu pot să îndeplinească acest obiectiv, vom găsi alții care o pot face.” --Mike Pence, vicepreședintele SUA
Capsula Orion, o altă piesă esențială a acestui efort, este aproape finalizată, dar ea le permite doar drumul spre Lună și revenirea înapoi pe Pământ, nu și aselenizarea propriu-zisă. Din păcate, nici sectorul privat nu este pregătit să ofere, la nevoie, rachete capabile să transporte astronauți pe Lună în timp util, pentru simplul fapt că viitoarele lansatoare Vulcan sau New Glenn nu sunt destul de puternice, iar Falcon Heavy nu este, și probabil nici nu va fi, certificată pentru zboruri cu echipaj.

---

Miercurea trecută, premierul indian (aflat în campanie electorală) a declarat că o rachetă balistică lansată din India a interceptat și doborât un satelit indian. Asta după ce un test similar din 12 februarie a eșuat. Astfel, India devine a patra națiune, după SUA, Rusia și China, capabile să intercepteze sateliți orbitali și să îi doboare. În urma impactului, se estimează că pe orbita terestră joasă au fost produse peste 6500 de fragmente cu un diametru mai mare de 0.5 cm, din care 400 cu un diametru mai mare de 10 cm, majoritatea lor revenind în atmosferă în câteva zile, fără să creeze probleme pentru alți sateliți, dar o parte dintre aceste fragmente au fost expulzate pe alte orbite și vor rămâne luni sau ani de zile în spațiu, îngreunând astfel activitățile orbitale pentru celelalte națiuni. O parte dintre aceste fragmente au ajuns și la altitudinea Stației Spațiale Internaționale (ISS se află în prezent pe o orbită 408x411 km), NASA afirmând că riscul de coliziune a crescut cu 44%. Din fericire, India a ales totuși un satelit aflat deja pe orbită joasă (este vorba despre satelitul indian Microsat-R, lansat în 24 ianuarie 2019 de o rachetă PSLV), doar 300 km altitudine, dar un test similar efectuat de China în 2007, cu un satelit aflat la 800 km altitudine, s-a soldat cu peste 3000 de fragmente detectabile (diametru de 5 cm sau mai mare), din care peste 2000 au rămas și astăzi pe orbită, iar numărul total de fragmente estimate a fost inițial de peste 100000.

---

Tot India a lansa luni dimineață la ora 06:57, o rachetă PSLV (care poate urca pe orbită joasă până la 3.8 tone) având la bord satelitul militar EMISAT (436 kg), împreună cu alți 27 de sateliți de mici dimensiuni, de la centrul spațial Sarish Dhawan din regiunea Sriharikota. A fost a doua lansare PSLV din 2019 și a 48-a pentru racheta indiană, din 1993 de când a început să fie folosită. O altă lansare PSLV este așteptată să aibă loc în această lună, în timp ce o rachetă GSLV Mk.III, de calibru greu, se pregătește să lanseze la sfârșitul lui aprilie sonda Chandrayaan-2 (misiunea Chandrayaan-2 presupune o sondă pe orbita Lunii, dar și un mic rover, care urmează să ajungă pe suprafață) spre Lună.

---

OS-M, o rachetă orbitală cu combustibil solid a unei companiei private OneSpace din China (pe lângă OneSpace, în China mai există câteva companii private care promit lansări orbitale în acest an: Landspace, iSpace, Linkspace și Exspace, divizia comercială a companiei de stat CASC), a ratat miercurea trecută lansarea inaugurală și nu a mai ajuns în spațiu, satelitul Lingque-1B de la bord fiind pierdut. Anul trecut, racheta suborbitală OS-X a aceleași companii, a fost lansată cu succes de două ori, însă de această dată, treapta secundară a rachetei OS-M a creat probleme și a dus la eșecul misiunii. În octombrie 2018, o altă companie privată chineză LandSpace a ratat și ea să trimită pe orbită racheta Zhuque-1 (cu combustibil solid), după o defecțiune a cea de-a treia treaptă, astfel că va trebui să mai așteptăm până când o companie privată va reuși o lansare orbitală din China.

---

Sâmbătă, la ora 17:50, o rachetă Changzheng-3B a lansat un nou satelit de telecomunicații pentru China, denumit Tianlian-2, de la centrul spațial Xichang. Satelitul va permite comunicații în timp real între centrele de control de la sol și alți sateliți orbitali (inclusiv pentru viitoarea stație spațială sau capsule Shenzhou), fiind o replică a sistemului american TDRSS.

---

A doua din cele trei activități extravehiculare (EVA) (a fost a 45-a EVA pentru costumul PLSS1006 și a 41-a EVA pentru costumul PLSS1008. PLS1006 a ajuns în spațiu în 1981, în al doilea zbor al unei navete spațiale (STS-2, naveta Columbia). În secțiunea americană a ISS sunt în prezent patru costume, din care doar trei funcționale; EVA-urile rusești se fac cu costumele Orlan proprii) din această perioadă, care a avut loc vinerea trecută, trebuia să fie primul din istorie în care ambii astronauții care ar fi ieșit în afara stației spațiale ar fi fost femei. Însă Anne McClain, care a participat într-o astfel de activitate acum două săptămâni împreună cu Nick Hague, a decis că pentru viitoarea ieșire în afara stației s-ar simți mai în siguranță într-un costum de mărime medie, și nu mare, însă singurul astfel de costum aflat la bordul ISS fusese deja configurat pentru Christina Koch. NASA a declarat că reconfigurarea unui astfel de costum durează mai mult decât schimbarea astronauților care i-au parte la activitatea extravehiculară, așa că vineri, Christina Koch a părăsit pentru 6 ore și jumătate stația spațială alături de Nick Hague, iar o activitate extravehiculară formată doar din femei se amână pentru o dată nedefinită. Cei doi au continuat activitățile de acum două săptămâni de înlocuire a acumulatorilor de la bordul ISS, iar o nouă ieșire pe orbită este programată pentru ziua de luni, când Anne McClain, împreună cu astronautul canadian David Saint-Jacques vor efectua ultimele activități legate de înlocuirea bateriilor stației.

---

Racheta Electron a companiei americane RocketLab reușește prima lansare din 2019 (și a patra lansare consecutivă reușită în total), plasând pe orbită un satelit experimental al agenției militare americane DARPA (cu o masă a satelitului de 150 kilograme). Momentan rachetele Electron sunt lansate din Noua Zeelandă, dar RocketLab pregătește o nouă rampă pentru ele la centrul Wallops al NASA, de pe coasta de este a Statelor Unite. Prima treaptă este propulsată de nouă motoare Rutherford care ard kerosen și oxigen lichid, iar a doua treaptă este dotată cu un singur astfel de motor Rutherford. Rocket Lab are planificate încă alte 12 lansări pentru 2019, compania declarând că poate asambla și lansa câte o rachetă Electron pe lună. Electron este o rachetă de calibru ușor, care poate lansa sateliți cu o masă totală de 220 kilograme, pe orbită terestră joasă.

---

La începutul lunii aprilie, avem deja 20 de tentative de lansări orbitale, din care 17 încheiat cu succes. Au fost 2 eșecuri din tot atâtea încercări din Iran și 1 eșec din China. În rest am avut 6 lansări reușite pentru SUA (considerăm aici și lansarea RocketLab din Noua Zeelandă), 3 lansări reușit pentru Europa (Arianespace din Guiana Franceză), 3 pentru China, 2 pentru Rusia (din Kazashatan), 2 pentru India și 1 pentru Japonia. Dintre acestea, 12 au ajuns pe orbită joasă și 5 pe orbită geosincronă. Rachetele Falcon-9, Changzheng și Soyuz au avut fiecare parte de câte trei zboruri până în acest moment.

** Buletin Cosmic nr. 33 :meteor:eva:bennu:osirisrex:vega:boeing:
:PROPERTIES:
:EXPORT_FILE_NAME: 033 
:EXPORT_DATE: 2019-03-27
:END:

În 18 decembrie anul trecut, un meteor a trecut prin atmosferă cu 32 km/s și a explodat deasupra Mării Bering, la 25.6 km altitudine, degajând o energie de 10 ori mai mare decât explozia bombei atomice de la Hiroshima. Sau 173 kilotone. Sau 40% din energia disipată deasupra orașului rusesc Chelyabinsk în 2013 de un meteorit similar, dar de această dată explozia a avut loc deasupra unei zone nepopulate (motiv pentru care a fost confirmată atât de târziu). A fost a doua cea mai puternică explozie detectată în atmosferă în ultimii 30 de ani, după cea de la Chelyabinsk. Un astfel de eveniment se întâmplă de 2-3 ori pe secol. Explozia a fost descoperită abia acum câteva zile, în timp ce NASA studia datele obținute de sateliții de observații atmosferice.

---

Vineri, astronauții Anne McClain și Nick Hague au părăsit temporar Stația Spațială Internațională pentru a înlocui bateriile care furnizează stației curent electric, când aceasta se află în umbra Pământului. Patru dintre cele șase baterii lansate la bordul capsulei japoneze HTV-7 în septembrie anul trecut au fost înlocuite folosind brațul robotic din afara stației, însă ultimele două au avut nevoie de intervenția astronauților, care au petrecut peste 6.5 ore în costumele de astronauți, în afara ISS. Este prima dintr-o serie de trei astfel de activități extravehiculare programate pentru perioada următoare, următoarea urmând să aibă loc vineri.

--

Asteroidul Bennu, aflat la 100 de milioane de kilometri de Pământ și investigat în aceste zile de sonda americană OSIRIS-REx (lansată în septembrie 2016), este plin de surprize: agenția spațială americană a declarat recent că au fost detectate particule proiectate de pe suprafața acestuia, fără a fi cunoscut deocamdată un mecanism care să provoace acest fenomen. De altfel, echipa de ingineri are probleme în a găsi un loc potrivit pentru prelevarea de probe programată pentru lunile următoare, pentru că suprafața acestuia este mult mai grunjoasă decât se așteptau inițial. OSIRIS-REx urmează să se întoarcă pe Pământ în 2023 și cercetătorii speră ca sondă să nu vină cu mâna goală și să reușească să preleveze probe de pe suprafața asteroidului, care să fie studiate în laboratoarele de pe Pământ.

---

Racheta Vega, cu combustibil sold și patru trepte, a fost dezvoltată de compania europeană Arianespace pentru a-și completa portofoliul de lansatoare. Compania deține un lansator greu, Ariane 5 (și lucrează intens la dezvoltarea Ariane 6), poate opera și rachete Soyuz-2 de calibru mediu și avea nevoie și de un lansator ușor și rapid, așa cum este Vega, care poate urca pe orbită maximum 2.5 tone. Vineri dimineața la ora 03:50 a avut loc a 14-a lansare Vega, cu un satelit de observații italian la bord, denumit PRISMA. Primul zbor, din 2012, avea la bord și primul satelit românesc, Goliat, și de atunci lansatorul nu a suferit nici o problemă în timpul lansării, având astăzi un procentaj de reușită perfect, de 100%. O variantă îmbunătățită a rachetei, denumită Vega-C, va debuta în acest an, prima treaptă a acesteia fiind înlocuită cu una mai puternică, identică cu boosterele auxiliare care vor fi folosite pentru viitoarea rachetă Ariane 6, pregătită să debuteze anul viitor. 

---

“Probabil în cazul Boeing, durata dintre zborul fără echipaj și cel cu echipaj va fi mai scurtă decât în cazul SpaceX, ceea ce înseamnă că încă nu putem spune cu certitudine care companie va lansa primii astronauți, dar suntem încrezători că acest lucru se va întâmpla până la finele lui 2019”― Jim Bridenstine, Administrator NASA, pentru CNBC.

Compania Boeing nu scapă de vești proaste și anunță că este nevoită să amâne primul test al capsulei CST-100 Starliner. Programată inițial pentru aprilie, capsula va fi lansată spre Stația Spațială Internațională abia în august, folosind o rachetă Atlas-V modificată, într-o misiune cu un profil similar cu misiunea DM-1 a companiei SpaceX de la începutul lunii. Această amânare confirmă faptul că Boeing are o întârziere de câteva luni în urma lui SpaceX în ceea ce privește dezvoltarea capsulei care urmează să lanseze din nou astronauți de pe teritoriul Statelor Unite, după ce în 2011 retragerea navetei spațiale a făcut SUA dependente de Rusia și capsulele Soyuz pentru accesul la Stația Spațială Internațională. Nicole Aunapu Mann și Michael Fincke vor fi primii astronauți lansați de Boeing, dar ei nu se vor afla pe rampa de lansare mai devreme de noiembrie 2019. Micheal Fincke l-a înlocuit pe Eric Boe, care făcea inițial parte din primul echipaj Starliner, dar care s-a retras din motive medicale, și este un veteran NASA, cu 381 de zile petrecute pe orbită, fiind prezent și în misiunea STS-134, ultimul zbor al nevetei Endeavour. Pentru Nicole Aunapu Mann va fi primul său zbor orbital.

** Buletin Cosmic nr. 32 :sls:deltaivmedium:apollo:
:PROPERTIES:
:EXPORT_FILE_NAME: 032 
:EXPORT_DATE: 2019-03-20
:END:

SLS (Space Launch System), viitoarea rachetă de calibru greu dezvolată de agenția spațială americană, a primit săptămâna trecută două lovituri care amenință să anuleze întreg proiectul în care NASA a investit peste 8 ani și 7 miliarde de dolari. În bugetul pe anii viitori al NASA nu se mai menționează nimic cu privire la varianta SLS-1B, care urma să transporte cargo spre orbita terestră joasă, dar și sonde interplanetare de mari dimensiuni (de pildă, spre satelitul jovian Europa). Astfel aceste misiuni ar urma să fie realizate de parteneri privați, precum SpaceX, Blue Origin sau United Launch Alliance. În aceste condiții, SLS ar urma să fie folosită doar pentru lansarea capsulei Orion, care poate transporta până la 7 astronauți pe orbita Pământului sau spre Lună. Primul test al rachetei SLS urma să aibă loc anul viitor, când o capsulă Orion fără echipaj la bord urmează să dea un ocol Lunii, însă administratorul NASA a declarat că dacă SLS nu este gata pentru zborul de anul viitor al capsulei Orion, misiunea ar putea fi executată de parteneri privați. Această abordare însă are unele probleme de logistică și dacă totuși acest lucru se va întâmpla (deși puțin probabil), întreg proiectul SLS va fi pus sub semnul întrebării, pentru că ar înseamnă că nu mai este nevoie de noua rachetă nici măcar pentru lansarea capsulei Orion. În prezent, prima lansare SLS este programată pentru luna iunie a anului viitor.

---

Pentru prima dată după octombrie anul trecut, la bordul Stației Spațiale Internaționale se află din nou un echipaj complet, format din 6 astronauți. Nick Hague, Alexei Ovchinin și Christina Koch au pornit joi, la ora 21:14 spre orbită la bordul capsulei Soyuz MS-12 și au andocat cu modulul rusesc Rassvet al stației în mai puțin de șase ore de la lansarea din Baikonur. De această dată racheta Soyuz-FG a funcționat impecabil și nu au mai fost incidente neplăcute pentru Nick Hague și Alexei Ovchinin, așa cum s-a întâmplat în octombrie, când o problemă cu racheta lansatoare a făcut ca drumul spre orbită să fie oprit dramatic de sistemele de siguranță ale capsulei. Pentru că Rusia are programat în septembrie un zbor comercial al unui turist spațial din Emiratele Arabe Unite, Christina Koch va rămâne la bordul stației spațiale peste cele 6 luni obișnuite și nu va reveni pe Pământ în toamnă, fiind posibil să rămână pe orbită până anul viitor. 

--

O rachetă Delta IV Medium operată de United Launch Alliance a lansat în noaptea de vineri spre sâmbătă un satelit militar de telecomunicații, de pe rampa SLC-37B de la Cape Canaveral, Florida. A fost a 14-a lansare reușită a anului 2019 și a fost penultima lansare Delta IV Medium. Următoarea lansare a acestei rachete, care va fi și ultima pentru această configurație, este programată pentru sfârșitul lunii iulie, când urmează să urce pe orbită un satelit GPS. United Launch Alliance plănuiește să înlocuiască rachetele Atlas V, Delta IV și Delta IV Heavy cu o nouă rachetă, Vulcan, care urmează să debuteze în prima parte a anului 2021. Până atunci, United Launch Alliance va continua să folosească rachetele Atlas V și Delta IV Heavy, care mai au programate câte 23, respectiv 4 zboruri înainte de a fi înlocuite de Vulcan. 

--

NASA a selectat săptămâna trecută nouă echipe de cercetători care vor avea ocazia să studieze un set de probe aduse de pe Lună de echipajele Apollo, care au fost sigilate imediat după prelevare sigilate și care până în prezent nu au fost desfăcute și expuse atmosferei Pamântului. Acest lucru s-a făcut tocmai pentru ca probele să beneficieze de tehnici de analiză moderne, care nu existau acum 50 de ani. Între 1969 și 1972, astronauții din programul Apollo au adus pe Pământ 382 de kilograme de roci și sol lunar.

** Buletin Cosmic nr. 31 :dragon2:soyuz:ms10:eva:insight:change4:changzheng:deltaivmedium:
:PROPERTIES:
:EXPORT_FILE_NAME: 031 
:EXPORT_DATE: 2019-03-13
:END:

După ce a petrecut 5 zile andocată cu Stația Spațială Internațională, capsula Dragon-2 s-a decuplat sâmbătă de modulul Harmony și a revenit cu bine pe Pământ. Revenirea prin atmosferă a fost una dintre etapele critice ale misiunii: capsula risca să fie destabilizată din cauza formei sale atipice, iar o defecțiune la sistemul de stabilizare și frânare cu parașute risca să amâne și mai mult viitoarea misiune cu echipaj la bord. Dar NASA a declarat că nimic din datele achiziționate până acum din misiunea demonstrativă a companiei SpaceX nu îi va face să recomande amânarea primului zbor cu astronauți la bord, programat să aibă loc peste câteva luni.

---

La Baikonur, în Kazahstan, capsula Soyuz MS-12 se pregătește pentru lansarea de mâine de la ora 21:14. Alexei Ovchinin și Nick Hague vor încerca să ajungă din nou în spațiu, după tentativa nereușită cu Soyuz MS-10 din 11 octombrie 2018, în care o defecțiune a rachetei Soyuz-FG a făcut ca misiunea celor doi să se termine mult mai repede decât anticipaseră și aproape dramatic. Christina Koch li se va alătura celor doi, în primul său zbor orbital, urmând ca ea să rămână la bordul stației până cel mai devreme în decembrie și să devină astfel a doua cea mai longevivă femeie prezentă continuu la bordul ISS, după Peggy Whitson, dacă nu cumva revenirea ei pe Pământ va avea loc în primăvara anului viitor.

---

NASA pregătește o activitate extravehiculară de la bordul Stației Spațiale Internaționale formată exclusiv din femei, care va avea probabil loc la sfârșitul lunii. De obicei, operațiunile extravehiculare sunt efectuate de doi astronauți, dar deși până acum prezența unei femei într-o astfel de echipă nu era deloc un lucru neobișnuit de-a lungul ultimilor ani, niciodată două femei nu au părăsit simultan Stația Spațială Internațională sau un alt vehicul orbital. Anne McClain și Christina Koch vor fi cele două femei care vor realiza această premieră. NASA a declarat că nu a plănuit acest lucru, ci componența echipei care va efectua activitatea extravehiculară de rutină a rezultat natural, datorită componenței echipajului aflat pe orbită.

---

HP3, unul dintre instrumentele pe care sonda InSight le-a așezat recent pe Marte, trebuia să pătrundă 5 metri în solul marțian, pentru măsurări de temperatură. Însă după doar 50 de centimetri, sonda a dat de pietre și s-a blocat. Inginerii germani care controlează experimentul vor lua o decizie peste două săptămâni despre cum vor continua operațiunile de foraj. InSight a ajuns pe Marte în 26 noiembrie 2018.

---

Sonda chineză Chang’e-4 s-a trezit din hibernare la începutul lunii Martie și se află în prezent în cea de-a treia zi lunară a misiunii sale. Yutu-2 s-a reactivat cu câteva ore mai devreme decât platforma staționară, însă din păcate nu avem deocamdată imagini noi de pe fața nevăzută a Lunii, dar un lucru este sigur: misiunea Chang’e-4 continuă să fie un succes pentru programul spațial chinezesc.

---

A 300-a lansare pentru o rachetă Changzheng a avut loc sâmbătă și a urcat pe orbită satelitul Chinasat-6C. Prima lansare a unei astfel de rachete a avut loc în anul 1970 iar în prezent China se află în plin proces de reînnoire a flotei de lansatoare, urmând ca rachetele Changzheng 2,3,4 folosite astăzi să fie înlocuite cu Changzheng 5,6,7 și în același timp se lucrează și la un lansator supergreu, Changzheng-9, cu care China plănuiește să ajungă pe Lună sau Marte. Merită să remarcăm un aspect interesat: primele 100 de lansări Changzheng au fost realizate în 37 de ani, următoarele 100 în 7 ani și jumătate iar ultimele 100 în doar 4 ani.

---

O lansare a unei rachete Delta IV cu un satelit militar la bord care trebuia să aibă loc astăzi de pe rampa SLC-37B de la Cape Canaveral, Florida, a fost amânată pentru noaptea de vineri spre sâmbătă. Tot atunci, la câteva zeci de minute distanță, este programată și o nouă lansare a rachetei europene Vega (de calibru ușor), din Guiana Franceză, cu satelitul italian de observații PRISMA. Va fi a 14-a lansare pentru racheta Vega, folosită de compania europeană Arianespace din 2012.

** Buletin Cosmic nr. 30 :falcon9:dragon2:iss:
:PROPERTIES:
:EXPORT_FILE_NAME: 030 
:EXPORT_DATE: 2019-03-06
:END:

Sâmbătă dimineața, la ora 09:49:03 fix, de pe rampa LC-39A de la centrul spațial Kennedy a decolat o rachetă Falcon 9 cu o misiune cu totul specială. În vârful rachetei s-a aflat prima capsulă Dragon-2 sau Crew Dragon, proiectată de compania SpaceX pentru a transporta astronauți pe orbită. Nu au fost astronauți la bord vineri, doar un manechin dotat cu o mulțime de senzori și botezat Ripley, dar dacă misiunea se desfășoară fără incidente, în câteva luni Statele Unite vor lansa din nou astronauți, după o pauză de peste 2800 de zile.

---

În 8 iulie 2011, naveta spațială Atlantis a fost ultimul vehicul care a lansat astronauți americani în spațiu, după retragerea flotei de navete NASA fiind nevoită să cumpere locuri în capsula Soyuz pentru a ajunge pe Stația Spațială Internațională. Însă acest lucru se va schimba în curând, datorită programului de stimulare a sectorului privat pentru a veni cu soluții în ceea ce privește lansarea astronauților pe orbita terestră joasă.

---

Revenind la lansarea de sâmbătă, aceasta a decurs fără probleme și prima treaptă a rachetei Falcon 9 a revenit pe barja OCISLY din Atlantic. De obicei lansările capsulei Dragon se soldau cu recuperarea la sol a treptei primare, însă de această dată SpaceX a vrut să se asigure că are la bord combustibil suficient pentru a contracara orice problemă care ar fi putut apărea în timpul primei faze a zborului. Capsula a ajuns cu bine pe orbită și conul protector care a protejat sistemul de andocare în primele faze ale zborului s-a desfăcut, ceea ce însemna ca Dragon este gata pentru andocare. Capacul conului se va închide după decuplarea de Stația Spațială Internațională, pentru a proteja mecanismul de andocare la trecerea capsulei prin atmosferă, pentru că Dragon-2 urmează să fie refolosită.

---

Andocarea a avut loc duminică la prânz și a marcat o nouă premieră pentru SpaceX. Dacă până acum capsulele Dragon se apropiau de Stația Spațială Internațională și erau preluat de brațul robotic Canadarm2 al stației, care le plasa în sasul de andocare, Dragon2 este dotată cu un soft care îi permite să andocheze direct cu modulul american Harmony, fără intervenția echipajului și fără folosirea brațului robotic. Această procedură a fost contestată de partea rusă din motive de siguranță, dar după implementarea unor instrucțiuni suplimentare în soft pentru anularea andocării în cazul în care unii parametri nu erau conformi înainte de andocare, Roscosmos a acceptat andocarea directă a capsulei Dragon la stație și aceeași procedură va fi urmată și în misiunile viitoare. Andocarea s-a realizat la sasul IDA-2 cuplat la modulul Harmony, componentă lansată tot de o capsulă Dragon în 2016, după ce în 2015 o tentativă similară s-a încheiat cu explozia rachetei Falcon 9 la 139 de secunde după lansare.

---

Primul zbor Dragon-2 a fost practic un test al diverselor componente ale capsulei, de la sistemul de andocare la softul de la bord sau propulsie sau navigație. Următorul zbor orbital al unei astfel de capsule va avea loc peste câteva luni și va avea la bord un echipaj format din doi astronauți Bob Behnken și Douglas Hurley, ambi veterani, cu câte două zboruri cosmice la activ. Programat pentru această vară, este foarte probabil ca data să fie amânată spre iarnă sau chiar pentru 2020. Până atunci, luna viitoare SpaceX va testa sistemul de salvare al capsulei folosind motoarele SuperDraco incorporate în structura capsulei, care ar urma să salveze echipajul în cazul unei probleme în timpul lansării cu propulsorul Falcon 9 (așa cum s-a întâmplat în cazul lansării capsulei Soyuz MS-10 din octombrie 2018).

---

Dragon-2 va părăsi Stația Spațială Internațională vineri și va reveni în apele Oceanului Atlantic, testând astfel sistemul de reintrare în atmosferă și parașutele care vor frâna capsula înainte de impactul cu apa oceanului. Dragon-2 va aduce înapoi pe Pământ experimente științifice, dar și părți ale unui costum de astronaut care trebuie reparate. Pe lângă echipaj, Dragon-2 va putea transporta și provizii și experimente cu o masă totală de 50 de kilograme spre și dinspre stația spațială.

---

Boeing are o întârziere de câteva luni față de SpaceX, având primul zbor test fără echipaj programat pentru această vară, urmând ca primii astronauți să urce la bordul capsulei CST-100 Starliner (și propulsată de o rachetă Atlas V modificată în acest sens) abia anul viitor. Atât Dragon-2 cât și Starliner vor putea lansa în viitor câte 7 astronauți, marcând astfel sfârșitul monopolului capsulei Soyuz în ceea ce privește lansările de echipaj spre Stația Spațială Internațională.

** Buletin Cosmic nr. 29 :falcon9:beresheet:spacex:iss:soyuz:
:PROPERTIES:
:EXPORT_FILE_NAME: 029 
:EXPORT_DATE: 2019-02-27
:END:

Avionul spațial VSS Unity al Virgin Galactic a realizat vineri cel mai ambițios zbor al său, urcând până la o altitudine de 89.9 kilometri și atingând o viteză de peste mach 3, în primul test efectuat în acest an. Pe lângă cei doi piloți, la bord s-a aflat și Beth Moses, primul turist al companiei Virgin Galactic. Acum rămâne de discutat dacă este și primul turist spațial al companiei, pentru că după unele definiții folosite în SUA, spațiul ar începe după o altitudine de 80 km, ceea ce înseamnă că zborul de vineri a fost primul zbor spațial al VSS Unity, în timp ce organismele internaționale consideră că spațiul începe după linia von Karman, adică dincolo de 100 km (definiție ce va fi discutată în viitorul apropiat). Oricum, VSS Unity a realizat un zbor suborbital, dar pentru Richard Bransons este important ca Virgin Galactic să își poată trece în palmares primul turist spațial lansat de pe teritoriul SUA, înaintea lui Jeff Bezos, care își dorește același lucru și care a promis primii turiști suborbitali în 2019, dar într-o altă abordare, folosind capsula New Shepard.

---

Tot vineri, o rachetă Falcon 9 aflat la cel de-al treilea zbor a lansat pe orbită un satelit indonezian, dar vedeta lansării a fost o mică sondă israeliană care în aceste zile își face avânt, folosind gravitația terestră, pentru a ajunge pe… Lună! Dacă misiunea va decurge conforma planului, sonda Beresheet va fi prima sondă privată care va aseleniza, probabil în data de 11 aprilie. Durează 40 de zile până când sonda va ajunge pe orbita Lunii, unde va mai petrece câteva zile pregătindu-se să coboare în Mare Serenitatis, de unde așteptăm nu doar imagini, dar și date științifice. Beresheet va fi activă doar 2-3 zile pe suprafața Lunii și a costat 100 de milioane de dolari, o sumă modică având în vedere complexitatea misiunii.

---

Treapta primară (B1048) care a lansat satelitul indonezian și sonda selenară Beresheet a fost recuperat pe barja Of Course I Still Love You din Atlantic și urmează să fie folosit în aprilie pentru a patra și ultima dată, într-un test de anulare a unei lansări pentru capsula Dragon-2. Aceasta se va desprinde de rachetă și își va activa motoarele SuperDraco, simulând un incident nefericit și depărtându-se de racheta care probabil nu va supraviețui acestui test. Este însă un pas important în validarea sistemelor de siguranță așe capsulei Dragon-2, înainte de primele zboruri cu echipaj uman.

---

Până în aprilie însă, sâmbătă SpaceX are de trecut un test important sâmbătă, prima lansare a unei capsule Dragon-2 spre Stația Spațială Internațională. Este un test crucial al noului vehicul care este identic cu cel care urmează să lanseze americani pe orbită peste câteva luni. Dragon-2 va andoca direct cu ISS, nu prin intermediul brațului robotic, așa cum se întâmpla cu versiunea precedentă a capsulei, și de această dată va petrece doar 8 zile pe orbită. După perioada petrecută în spațiu, capsula care reveni pe Pământ în apele oceanului Atlantic, testând și sistemul de parașute, care nu este tocmai conform cu cerințele NASA, așa cum relevă un raport recent. Planificate pentru această vară, lansările americane cu echipaj uman, derulate de companii private ar putea fi amânate până spre finalul anului și nu cred că ar reprezenta o surpriză pentru nimeni dacă acestea ar avea loc până la urmă în 2020. Ultima lansare de astronauți din SUA a avut loc în 8 iulie 2011, cu ocazia ultimului zbor al navetei spațiale.

---

Și tot vineri, 22 februarie, prima lansare a unei rachete Soyuz din acest an era să se încheie prost, datorită unei probleme la a doua treaptă a rachetei, însă a treia treaptă (Fregat) a reușit să corecteze orbita greșită și să salveze astfel lansarea satelitului militar egiptean EgyptSat-A. Acest incident a dus la amânarea cu o zi a lansării unei rachete Soyuz din Guiana Franceză de către compania europeană Arianespace și probabil nu va afecta viitoarea lansare a capsulei Soyuz MS-12, programată pentru 14 martie. Soyuz MS-12 are un echipaj format din trei astronauți: Alexei Ovchinin și Nick Hague (protagoniștii lansării ratate Soyuz MS-10 din noiembrie, în urma căreia cei doi au scăpat nevătămați chiar dacă racheta Soyuz s-a dezintegrat la scurt timp după lansare) cărora li se adaugă și astronautul american Christina Koch.

** Buletin Cosmic nr. 28 :opportunity:marte:mer:
:PROPERTIES:
:EXPORT_FILE_NAME: 028 
:EXPORT_DATE: 2019-02-20
:END:

Săptămâna trecută, NASA a anunțat într-o conferință de presă că suspendă eforturile de a mai contacta roverul Opportunity, după ce aceasta a transmis ultimul semnal radio spre Pământ în 10 iunie 2018. Vara trecută, pe Marte, a avut loc una dintre cele mai mari puternice furtuni din ultimele decenii, furtună care a cuprins întreaga planetă, ridicând în atmosferă cantități impresionanate de praf și blocând astfel razele soarelui să încarce acumulatorul de la bordul lui Opportunity, prin intermediul panourilor solare. Așadar, fără lumină solară, roverul a fost lipsit de electricitate și probabil până la finalul furtunii, care s-a mai domolit la finalul lunii iulie, acumulatorul de la bord s-a descărcat complet, făcând astfel imposibilă funcținoarea computerului de bord, a instrumentelor științifice sau a echipamentelor de comunicație.

Roverul Opportunity a reprezentat însă una dintre cele mai de succes povești de explorare interplanetară a agenției spațiale americane. Lansat în 2003, a ajuns pe suprafața planetei Marte în 25 ianuarie 2004, în zona denumită Meridiani Planum, la câteva săptămâni distanță de Spirit, un rover geamăn care a amartizat pe cealaltă parte a planetei Marte și care a încetat să mai funcționeze după 6 ani. Planul inițial a fost ca cele două rovere să fie active pentru 90 de zile și să parcurgă o distanță de 600 de metri (inițial 300 metri, dar exista riscul ca misiunea să nu fie finanțată în aceste condiții, așa că cercetătorii au riscat și au promis 600 metri). Opportunity a supraviețuit însă peste 14 ani pe suprafața lui Marte și a parcurs nu mai puțin de 45.16 km o distanță mai lungă decât un maraton și în același timp cea mai mare distanță parcursă de un vehicul pe un alt corp ceresc decât Pământul, mai mult chiar decât roverul selenar sovietic Lunokhod-2 din 1973 sau decât au condus astronauții roverele selenare din programul Apollo. Acest lucru a fost posibil datorită curenților de aer din atmosfera marțiană care regulat curățau de praf panourile solare, fenomen care nu a fost prevăzut de inginerii NASA înaintea misiunii. Întreaga misiune a roverelor Spirit și Opportunity a costat agenția spațială americană aproximativ 1 miliard de dolari, pe întreaga sa durată de-a lungul celor 15 ani.

Una dintre cele mai importante descoperiri făcute de Spirit și Opportunity, dincolo de subtilitățile geologice care i-au bucurat pe cercetători, a fost obținerea de dovezi clare ale existenței apei în formă lichidă la suprafața planetei Marte în trecutul geologic al acesteia, datorită mineralelor descoperite în solul marțian, care nu s-au putut altfel forma decât în prezența apei în stare lichidă.

În prezent pe Marte se mai află un rover, Curiosity, de dimensiuni mai mari decât Spirit și Opportunity, ajuns pe Planeta Roșie în august 2012. Acesta are la bord un generator termoelectric cu plutoniu care-i permite să fie independent de condițiile atmosferice și să funcționeze fără să aibă nevoie de lumina solară, așadar nu a fost afectată de furtuna de anul trecut. Cu toate acestea, este posibil ca roverul Curiosity să nu depășeacă recordul de anduranță stabilit de Opportunity, datorită degradării generatorului de la bord. Tot pe Marte se găsește și sonda staționară InSight, ajunsă în noiembrie anul trecut, iar în 2020 NASA urmează să lanseze un nou rover, denumit deocamdată provizoriu Mars 2020, asemănător cu actualul Curiosity, dar care va fi dotat și cu o mică dronă care va putea zbura și survola astfel împrejurimile, iar roverul va putea și să colecteze eșantioane de sol marțian, pe care să le lasă în urma sa și care să fie colectate de un viitor rover care le va putea aduce pe Pământ, pentru studii detaliate.

Între timp, pe orbita planetei Marte există în prezent o mică flotă de 6 sateliți, care studiază suprafața și atmosfera marțiană, dar care pot să funcționeze și ca releu de comunicații pentru sondele aflate la sol. Avem așadar doi europeni (Mars Express și Trace Gas Orbiter), unul indian (Mars Orbiter Mission sau Mangalyaan) și trei americani: Mars Odyseey (cea mai veche sondă activă aflată pe orbita lui Marte), Mars Reconaissance Orbiter și MAVEN iar pentru 2020 sunt programate lansări noi misiuni din SUA, Europa, China, India și… Emiratele Arabe Unite.

** Buletin Cosmic nr. 27 :iran:ariane5:change4:cygnus:ns10:rosalindfranklin:exomars:
:PROPERTIES:
:EXPORT_FILE_NAME: 027 
:EXPORT_DATE: 2019-02-13
:END:

Compania Mars One, care din 2012 promite călătorii spre Marte, a intrat în faliment. Aceasta a vândut chiar și bilete în acest sens datorită unor campanii media agresive și o expunere pe măsură, fiind susținută public și de un laureat al premiului Nobel pentru fizică, Gerard t’Hooft. Potrivit planurilor inițiale, primii coloniști ar fi urmat să ajungă pe Marte în 2023, însă compania nu a oferit niciodată detalii tehnice cu privire la planurile sale sau mijloacele prin care doritorii ar fi ajuns pe Marte sau cum ar fi supraviețuit acolo, deși aproape un milion de dolari au fost adunați doar din donații, fără a socoti vânzările de bilete. Compania nu a făcut niciodată publice datele financiare detaliate sau număr de bilete vândute, dar cei care au investit în Mars One pot să fie acum siguri că nu vor ajunge prea curând pe Marte. Sau, cel puțin, nu cu ajutorul lui Mars One.

---

După o lansare eșuată a unui satelit în 15 ianuarie, Iranul a ratat săptămâna trecută și a doua tentativă de a trimite un satelit pe orbită în acest an. Satelitul, denumit Dusti, trebuie să fie, conform declarațiilor oficiale, un satelit civil de observare a suprafeței Pământului, însă regimul de la Teheran este acuzat de puterile occidentale că folosește programul spațial pentru a-și dezvolta rachete de atac cu rază lungă de acțiune. Totuși modelul de rachetă folosit în cele două lansări nu pare să aibă aplicații militare.

---

Marți, o rachetă europeană Ariane 5 a început cu dreptul anul 2019 și a lansat doi sateliți de telecomunicații pe orbită geostaționară: Hellas Sat 4 (construit de Lockheed Martin pentru Grecia și Arabia Saudită) și GSAT-31 (satelit indian). Lansarea a avut loc, ca de obicei, de la centrul spațial european de la Kourou, Guiana Franceză, de unde lansările de sateliți geostaționari pot profita la maximum de apropierea de Ecuator, ce se traduce prin consum mai redus de combustibil și, deci, performanțe sporite ale rachetei comparativ cu lansări de la latitudini superioare. A fost a 103-a lansare pentru Ariane 5 și a 70-a lansare în configurația ECA, singura rămasă activă, capabilă să urce pe orbită geostaționară peste 11 tone.

---

Sonda chinezească Chang’e-4 aflată pe fața îndepărtată a Lunii din 3 ianuarie 2018 a intrat din nou în hibernare luni, pregătindu-se să înfrunte noaptea lunară care durează aproximativ 14 zile. În noaptea precedentă, temperaturile în craterul von Karman au scăzut până la -190 de grade Celsius, mai jos decât se așteptau inginerii chinezi, dar atât platforma staționară, cât și roverul Yutu-2 sunt pregătiți să facă față condițiilor meteo selenare. Yutu-2 este într-o stare bună și a parcurs 120 de metri pe suprafața Lunii, deja cu 6 metri mai mult decât a reușit în total primul rover Yutu, ajuns pe Lună în decembrie 2013 împreună cu sonda Chang’e-3. Chang’e-4 se va trezi din hibernare la 1 martie, în timp ce Yutu-2 cu o zi mai devreme, pentru a continua explorarea feței îndepărtate a Lunii. China plănuiește o nouă misiune selenară la finalul acestui an, Chang’e-5, care urmează să aducă înapoi pe Pământ eșantioane de probe de pe suprafața Lunii.

---

După ce 83 de zile capsula Cygnus NS-10 S.S. John Young a fost andocată cu modulul Unity al Stației Spațiale Internaționale, vineri brațul robotic a decuplat vehiculul, care ulterior s-a depărtat de avanpostul orbital. Acesta va mai petrece câteva zile pe orbită pentru a derula o serie de experimente științifice, înainte de a plonja distructiv în atmosfera Pământului în 25 februarie, încărcată cu 2.5 tone de deșeuri. Cygnus-10 a transportat anul trecut peste 3.3 tone de provizii și experimente științifice spre orbită, fiind alături de capsula Dragon de la SpaceX modalitatea prin care SUA poate alimenta stația spațială. Următoarea misiune Cygnus, lansată de o rachetă Antares, este programată pentru 17 aprilie.

---

Agenția Spațială Europeană a decis ca viitorul rover, care va ajunge pe Marte în 2021 în căutare de ADN extraterestru, să poarte numele lui Rosalind Franklin, cercetătoarea care a avut o contribuție importantă la descoperirea structurii moleculare a ADN-ului aici pe Pământ. Roverul va reprezenta a doua parte a misiunii ExoMars, după ce în 2016, prima parte a misiunii, agenția spațială europeană reușea trimiterea unui satleit pe orbita lui Marte, denumit Trace Gas Orbiter, care urmează să fie folosit pentru observații științifice, dar și ca releu de comunicare pentru viitorul rover european.

** Buletin Cosmic nr. 26 :deltaivheavy:parker:change4:raptor:meteor:meteorit:
:PROPERTIES:
:EXPORT_FILE_NAME: 026 
:EXPORT_DATE: 2019-02-06
:END:

Sonda Parker, lansată în 12 august 2018 de o rachetă Delta IV Heavy, a încheiat săptămâna trecută prima sa orbită în jurul Soarelui, colectând deja peste 17 gigabiți de date despre coroana solară și vântul solar. În 4 aprilie, Parker va trece din nou la doar 24 milioane de km distanță de suprafața soarelui, așa cum s-a întâmplat și în 16 noiembrie anul trecut, marcând astfel cel de-al doilea periheliu, adică punctul de pe orbită cel mai apropiat de Soare. În total, Parker urmează să aibă parte de 24 de treceri prin periheliu timp de 6 ani, punct care în viitor se va apropia tot mai mult de Soare, lucru care va însemna și o viteză din ce în ce mai mare a sondei, care a devenit deja în noiembrie anul trecut cel mai rapid obiect construit de om, după ce a atins o viteză de peste 343000 km/h

---

După ce sonda chinezească Chang’e-4 a ajuns la începutul anului pe fața nevăzută a Lunii, aceasta, împreună cu roverul Yutu-2 au intrat în hibernare, pentru că în timpul nopții lunare, care durează 14 zile, temperaturile au coborât până la -190 de grade, mai rece decât se așteptau inginerii chinezi. În prezent, de câteva zile, roverul și platforma sunt din nou active și beneficiază de temperaturi ceva mai ridicate, care le permit să funcționeze normal și să trimită date științifice pe Pământ. Change-4 nu este singura sondă chineză de pe Lună, Change-3 lansată în decembrie 2013, se află în continuare pe fața văzută a Lunii, însă activitatea sa a fost suspendată, pentru a da prioritate sondei Change-4.

---

Aproximativ 11 litri de apă s-au scurs luni în interiorul Stației Spațiale Internaționale în timp ce echipajul pregătea toaleta de la bord pentru un upgrade al sistemului de transfer al urinei. Incidentul a fost unul minor și s-a rezolvat folosind câteva prosoape existente la bord, dar subliniază încă o dată provocările de care au parte astronauții aflați pe orbită. Noul sistem de transfer al urinei urmează să fie lansat la bordul stației spațiale în cursul acestui an. Următoarea lansare a unei capsule spre Stația Spațială Internațională este programată pentru finalul acestei luni, când o rachetă Falcon 9 va lansa noua capsulă Dragon-2, într-un test al vehiculului care în această vară urmează să lanseze pentru prima dată după 2011 astronauți de pe teritoriul Statelor Unite (asta pentru că după renunțarea la navetele spațiale, astronauții americani folosesc capsulele rusești Soyuz pentru a ajunge în spațiu).

---

Duminică Elon Musk anunța primul test al noului motor Raptor care, după spusele fondatorului SpaceX, urmează să propulseze viitoarea rachetă Starship. Teste ale unor versiuni precedente ale motorului Raptor au avut loc și în trecut, dar este pentru prima dată când a fost testată o variantă a motorului care va fi folosită efectiv pentru propulsia unei rachete. Testul a durat doar 2 secunde și puterea motorului a fost limitată la aproximativ 60% din specificațiile tehnice. Raptor este unul dintre cele mai complexe și mai avansate motoare de rachetă din lume, fiind proiectat să fie reutilizabil și alimentat cu metan. Elon Musk nu a ales la întâmplare metanul: acest gaz poate fi produs pe Marte printr-o reacție chimică între dioxidul de carbon din atmosferă și hidrogenul care poate fi obținut prin hidroliza apei, așadar viitorii astronauți care vor ajunge pe Planeta Roșie nu vor fi nevoiți să transporte cu ei și combustibilul necesar revenirii pe Pământ.

---

Vineri, un meteorit de mici dimensiuni s-a prăbușit în Cuba, după ce a brăzdat cerul pe direcția sud-nord. Energia disipată de acesta a fost de 100 de ori mai mică decât energia meteoritului de la Cheliabinsk (echivalentă cu explozia a 500 de mii de tone de TNT), care în 15 februarie a rănit aproape 1500 de oameni și a afectat peste 7000 de clădiri. Meteoritul de vineri a avut un diametru inițial de 4 metri, în timp ce meteoritul Cheliabinsk a fost estimat la un diametru de 20-30 de metri.

** Buletin Cosmic nr. 25 :progress:ms09:pslv:microsatr:newshepard:blueorigin:
:PROPERTIES:
:EXPORT_FILE_NAME: 025 
:EXPORT_DATE: 2019-01-25
:END:

Vineri, 1 februarie, se împlinesc 16 de când naveta spațială Columbia se dezintegra deasupra Statelor Unite, la revenirea prin atmosferă după încheierea misiunii STS-107, datorită unei avarii a sistemului de protecție termică, avarie produsă în timpul lansării dar nedetectată la timp. Cei 7 astronauți de la bord și-au pierdut viața și această tragedie a dus la grăbirea retragerii din uz a navetelor spațiale, considerate nesigure. De fapt, NASA se află la finalul unei perioade de comemorare a astronauților pierduți, pentru că în 27 ianuarie s-au împlinit 52 de ani de la incendiul care a dus la pierderea echipajului misiunii Apollo 1, într-un test premergător lansării, efectuat la sol, iar în 28 ianuarie s-au împlinit 33 de ani de la pierderea echipajului misiunii STS-51-L, când naveta spațială Challenger s-a dezintegrat la 73 de secunde după lansare.

---

Vineri s-au împlinit 15 ani de când roverul american Opportunity a ajuns pe Marte, dar, din păcate, ultimul semnal radio primit de la Opportunity a fost în 10 iunie 2018. Furtuna care a curpins întreaga planetă Marte a ridicat în atmosferă cantități impresionante de praf, care au blocat astfel lumina solară să încarce acumulatorul roverului. Cu fiecare zi care trece, șansele ca Opportunity să redevină activ scad, deși echipele de ingineri de la sol continuă să-i trimită comenzi prin rețeaua Deep Space Network, în speranța că poate roverul mai are resurse să răspundă. În cei 15 ani petrecuți pe Marte, Opportunity a parcurs 45.16 kilometri, mai mult decât oricare alt rover trimis pe vreun corp ceresc (pe locul doi se află Lunokhod 2 care în 1973 a parcurs 39 de kilometri pe Lună). Spirit, roverul geamăn, a ajuns pe pe Marte cu 21 de zile mai devreme, în 4 ianuarie 2004, dar a încetat să mai trimită semnale pe Pământ în 22 martie 2010, după ce a rămas blocat în nisipul marțian într-o poziție care nu-i permite să-și încarce optim acumulatorul de la bord. Curiosity, roverul care a ajuns pe Marte în 6 august 2012 continuă să fie funcțional, acesta nefiind afectat de furtunile marțiene pentru că nu depinde de lumina soarelui pentru energie, având la bord un generator termoelectric cu plutoniu.

---

Nava cargo Progress MS-09 s-a desprins vineri la ora 14:55 de modulul Pirs al Stației Spațiale Internaționale și a plonjat în Oceanul Pacific patru ore mai târziu. Progress MS-09 a fost lansată în 9 iulie 2018 și a transportat pe stația spațială peste 2.5 tone de provizii și echipamente științifice, fiind principalul mijloc de aprovizionare al avanpostului orbital, alături de capsula japoneză HTV (lansată însă destul de rar) și capsulele americane Dragon și Cygnus. După plecarea Progress MS-09, la stația spațială au rămas atașate capsula Cygnus-10 (lansată în 15 noiembrie 2018), Progress MS-10 (lansată în 16 noiembrie 2018) și Soyuz MS-11 (lansată în 3 decembrie 2018).

---

India a lansat joi prima rachetă din 2019, având la bord un satelit militar, Microsat-R, cu o masă de peste 700 kilograme. Racheta PSLV (Polar Satellite Launch Vehicle) a zburat pentru prima dată în configurația PSLV-DL, care presupune două boostere auxiliare, folosite în momentul lansării. A fost al 45-lea zbor pentru racheta indiană PSLV, care mai are programate încă alte 3 lansări pentru acest an.

---

Săptămâna trecută compania Blue Origin a reușit al zecelea zbor test la vehiculului suborbital New Shepard, care își propune să transporte 6 turiști în spațiu (adică la peste 100 km altitudine, dar nu pe orbită) la finalul acestui an contra sumei de aproximativ $300,000. New Shepard este un vehicul reutilizabil, compus dintr-o rachetă propulsată de un motor BE-3 și o capsulă care odată ajunsă la altitudinea maximă, revine pe Pământ folosind un sistem de parașute, în timp ce racheta revine controlat pe rampa de lansare. Pentru a pune lucrurile în perspectivă, o rachetă Falcon 9 (de la SpaceX) care revine la sol după o lansare orbitală are o înălțime e 70 de metri și este propulsată de 9 motoare Merlin, în timp ce New Shepard are o înălțime de 18 metri și folosește un singur motor BE-3 de putere net inferioară.

** Buletin Cosmic nr. 24 :epsilon:deltaivheavy:cz3b:iran:simorgh:
:PROPERTIES:
:EXPORT_FILE_NAME: 024
:EXPORT_DATE: 2019-01-22
:END:

Șapte sateliți au fost lansați vineri noaptea de o rachetă japoneză *Epsilon*, de la centrul spațial Uchinoura (prefectura Kagoshima). Japonia folosește de obicei baza de la Tanegashima pentru lansări orbitale cu mase mai mai, care au nevoie de racheta H-IIA și H-IIA. Dacă rachetele din familia H-II pot urca 10-16 tone pe orbită terestră joasă, lansatorul Epsilon (în trei sau patru trepte, cu combustibil solid) este unul mai modest, care poate lansa, în funcție de orbită, câteva sute de kilograme. Epsilon s-a aflat la cel de-al 4-lea zbor, fiind folosit cu succes din 2013. Vineri el a lansat satelitul RAPIS-1 (200 kg), folosit pentru testarea diverselor tehnologii care vor fi înglobate în viitoare misiuni spațiale. Alți șase sateliți de mici dimensiuni au însoțit RAPIS-1, unul dintre aceștia, ALE-1, dezvoltat de compania Astro Live Experiences propunându-și să testeze la scară redusă o ploaie de stele artificială(!). Satelitul ALE-1 conține mici fragmente cu un diametru de 1 cm care vor fi eliberate în atmosferă, de la o altitudine de 400 km, deasupra unei zone predeterminate, pentru soectacolul celor prezenți la sol. Satelitul lansat vineri, va testa această ploaie de stele artificială în primăvara anului 2020, deasupra orașului Hiroshima, de unde va putea fi observat de 6 milioane de oameni, de pe o suprafață cu diametrul de aproximativ 200 km. Dacă experimentul ALE-1 va fi unul de succes, Astro Live Experiences va pregăti în viitor un astfel de satelit pentru a genera o [[https://www.newsweek.com/first-ever-artificial-meteor-shower-will-fall-hiroshima-next-year-718051][ploaie de stele artificială]] în timpul festivităților de deschidere a Jocurilor Olimpice de vară, programate pentru 2020 în Tokyo.

---

După o amânare cu jumătate de secundă înainte de aprinderea motoarelor (în 9 decembrie) și după mai multe reprogramări datorită unei scurgeri de hidrogen (la sfârșitul lunii decembrie), racheta *Delta IV Heavy* a lansat în cele din urmă satelitul secret NROL-71 de la baza aeriană Vandenberg, din California (rampa SLC-6), sâmbătă la ora 21:10 (cu 5 minute mai târziu decât fusese programat inițial, din cauza condițiilor meteo). Înainte de debutul Falcon Heavy din februarie 2018, Delta IV Heavy deținea titlul de cea mai puternică rachetă activă, existentă în acest moment pe Pământ, putând urca peste 28 de tone pe orbita terestră joasă și peste 14 tone pe orbită geostaționară. Zvonurile spun că satelitul NROL-71 ar fi un nou membru al constelației Keyhole-11 (sau Crystal), capabil să captureze imagini de (foarte) înaltă rezoluție cu suprafața Pământului. Acești sateliți, lansați pentru prima dată în anii '70, sunt asemănători ca formă, dimensiuni și masă cu telescopul spațial Hubble, care ar fi beneficiat în procesul de producție de cunoștințele acumulate în programul Keyhole-11. Agenția National Reconnaissance Office (NRO) care operează acești sateliți a fost înființară în 1961, dar abia în 1992 a fost recunoscută public existența sa. Racheta Delta IV Heavy mai are programate 4 lansări până în 2023, toate pentru agenția NRO, urmând să fie probabil retrasă din uz după 2023, împreună cu Atlas V și Delta IV Medium+, după ce noua rachetă Vulcan, construită de ULA, va începe să aibă zboruri regulate.

---

China a reușit deja și ea două lansări orbitale în 2019: o rachetă Chang Zheng 3B lansat în 10 ianuarie satelitul Chinasat-2D de la baza din Xichang, iar luni, o lansare a unei rachete Chang Zheng 11 a urcat pe orbită trei sateliți de observație, de la centrul spațial Jiuquan. Chang Zheng 11 este o rachetă mai rar folosită de China, doar de 6 ori în ultimii 4 ani, de calibru ușor și propulsată de motoare cu combustibil solid. Avantajul rachetelor cu combustibil solid este disponibilitatea rapidă pentru lansare și dimensiunile reduse ale lui Chang Zheng 11 face posibilă lansarea sa de pe vehicule sau chiar de pe o platformă oceanică, lucru care urmează să se întâmple în această vară.

---

Marți, 15 ianuarie 2019, Iran [[https://apnews.com/a8c2f77cc86747f68c8ca3e05a52536a][încearcă fără succes]] să lanseze satelitul Payam de la centrul spațial Imam Khomeini (provincia Semnan), dar racheta Simorgh suferă o problemă tehnică la cea de-a treia treaptă și satelitul nu ajunge pe orbită. Ar fi fost prima dintr-o serie de două lansări orbitale, însă acum nu se cunoaște soarta următorului satelit (Doosti) programat pentru zbor. Cei doi sateliți civili sunt sateliți de observație, cu aplicații în agricultură și alte activități non-militare, conform declarațiilor oficiale, însă comunitatea internațională este în continuare îngrijorată că lansările civile sunt de fapt un paravan pentru perfecționarea rachetelor balistice intercontinentale. Iran a devenit în 2009 a 9-a națiune capabilă să lanseze sateliți pe robită folosind rachete proprii, marcând de atunci mai multe reușite, printre care și o serie de viețuitoare trimise în spațiu, pe orbită sau în zboruri suborbitale.

---

Varianta audio a acestui text poate fi ascultat pe la [[https://radioromaniacultural.ro/buletin-cosmic-15/][Radio România Cultural]].

** Buletin Cosmic nr. 23 :osirisrex:newhorizons:ultimathule:change4:falcon9:dragon:crs16:
:PROPERTIES:
:EXPORT_FILE_NAME: 023
:EXPORT_DATE: 2019-01-16
:END:

OSIRIS-REx a realizat în ultima zi a anului 2018 o performanță în premieră: a devenit sonda care a intrat pe cea mai joasă orbită în jurul unui corp ceresc: aceasta orbitează acum asteroidul Bennu la o altitudine care variază între 1.5 și 2 km. Pentru comparație, cometa 67P/Churyumov-Gerasimenko, în jurul căreia a orbitat sonda europeană Rosetta între 2014 și 2016, este de 10 ori mai mare decât Bennu. Inserția orbitală a avut loc în 31 decembrie 2018, la ora 21:43, după ce propulsorul de la bordul sondei a fost pornit pentru 8 secunde, sonda aflându-se în vecinătatea asteroidului din 3 decembrie 2018. Din fericire, vecinătatea lui Bennu este curată, fără obiecte de mici dimensiuni care ar putut lovi sonda, după cum au anunțat cercetătorii NASA. OSIRIS-REx va rămâne mai mult de un an pe orbita lui Bennu, iar în iulie 2020 se va apropia de suprafața acestuia pentru a colecta câteva zeci de grame de probe de sol, pe care le va aduce pe Pământ, în septembrie 2023.

---

La doar câteva ore distanță de performanța sondei OSIRIS-REx, sonda New Horizons (care în 14 iulie 2015 a survolat sistemul Pluto - Charon) a survolat cu succes obiectul din centura Kuiper 2014 MU69 (denumit și Ultima Thule, neoficial însă), în dimineața primei zile din 2019. După ce s-a apropiat până la 3500 km de ținta sa (cu o viteză relativă de 14 km/s), sonda a trimis câteva imagini și va continua să trimită date achiziționate în timpul survolului în lunile ce urmează. Trebuie să avem răbdare, New Horizons ne trimite datele cu o viteză de doar 500 biți/secundă și va avea nevoie de aproape doi ani pentru a transmite întregul set înregistrat în timpul survolului. Nu cred că mai trebuie să spun că 2014 MU69 Ultima Thule este cel mai îndepărtat și mai vechi obiect din sistemul solar survolat vreodată de o sondă pământeană. De fapt, după cum era de așteptat în urma unei campanii de observare efectuate cu telescoapele de la sol în urmă cu câteva luni, obiectul este format din două obiecte diferite care în trecut s-au ciocnit unul de altul și au rămas în contact unul cu celălalt.

---

O altă premieră a venit de pe fața nevăzută a Lunii, unde China a reușit în data de 3 ianuarie, la ora 04:26, să aselenizeze cu succes sonda Chang’e-4, în craterul Von Karman (177.6°E, 45.5°S)! Confirmarea oficială a succesului aselenizării a întârziat câteva ore, după cum ne-a obișnuit agenția spațială chineză. La doar câteva ore după aselenizare, a avut loc și activarea roverului Yutu-2 (Iepurele de Jad). Este pentru prima dată când o sondă reușește să ajungă pe fața nevăzută a Lunii. Sonda Chang'e-4, cu o masă de 1200 kilograme, a fost lansată în 7 decembrie 2018 de o rachetă Changzheng-3B și a ajuns pe orbita Lunii cinci zile mai târziu. Comunicațiile cu Pământul sunt posibile datorită unui satelit-releu lansat în 20 mai 2018 și poziționat în punctul Lagrange L2 Pământ-Lună (la 1.5 milioane km depărtare de Pământ, deci dincolo de orbita Lunii), de unde preia transmisiunile sondei Chang'e-4 și le transferă spre Pământ.

---

O rachetă Falcon 9, folosită pentru a doua oară, a lansat ultimii 10 sateliți ai constelației Iridium-NEXT, vineri la ora 17:31, de la baza aeriană Vandenberg din California. Prima treaptă a fost recuperată, după cum ne-a obișnuit compania lui Elon Musk, pe barja Just Read the Instructions din Oceanul Pacific. După ce compania Iridium, care promitea telecomunicații cu acoperire globală, a falimentat în 1999, noua conducere a reușit o restructureze și să lanseze o nouă constelație de 75 de sateliți de telecomunicație care în prezent acoperă întreaga suprafață a Pământului, oferind caracteristici tehnice superioare rețelei inițiale la prețuri competitive de această dată. Din cei 75 de sateliți lansați, 66 vor fi activi pentru o constelație funcțională iar 9 sunt păstrați ca rezerve.

---

Și tot SpaceX a adus luni dimineața acasă capsula Dragon CRS-16, care a andocat cu Stația Spațială Internațională în decembrie 2018. În cursul nopții de duminică spre luni, după încheierea misiunii pe orbită, capsula s-a desprins de stația spațială și a revenit pe Pământ, încărcată cu peste 1.5 tone de experimente științifice, Dragon fiind deocamdată singura variantă prin care NASA poate să aducă cargo de pe ISS pe Pământ. Misiunea CRS-16 a fost al doilea zbor în spațiu pentru această capsulă Dragon iar în aproximativ o lună este programat un zbor test al noii capsulei Dragon-2, care în câteva luni urmează să lanseze primii astronauți în spațiu, din Statele Unite, după retragerea din uz a navetelor spațiale din 2011.

---

Varianta audio a acestui articol poate fi ascultată în cadrul emisiunii [[https://radioromaniacultural.ro/buletin-cosmic-14/][Știința în Cuvinte Potrivite]] de la Radio România Cultural.

** Buletin Cosmic nr. 22 :dearmoon:htv7:delta2:elonmusk:maezawa:
:PROPERTIES:
:EXPORT_FILE_NAME: 022
:EXPORT_DATE: 2018-09-19
:END:

Elon Musk a anunțat că un miliardar japonez Yusaku Maezawa a plătit deja o sumă considerabilă pentru a zbura în jurul Lunii la bordul noii rachete, BFR (sau Big Falcon Rocket), pe care SpaceX o va dezvolta în viitor. Acum că Falcon 9 a ajuns la maturitate, prin cea de cincea sa iterație, SpaceX se poate concentra mai mult de BFR, racheta care va putea concura cu legendara Saturn V și va putea urca aproximativ 100 de tone pe orbită și cu care Elon Musk vrea să ajungă în cele din urmă pe Marte. Primele teste atmosferice sunt programate pentru anul viitor, iar primul zbor orbital va avea loc cel mai devreme în 2022, în timp ce Yusaku Maezawa va zbura în jurul Lunii cel mai devreme în 2023. BFR poate transporta câteva zeci de persoane, așa că Maezawa nu va fi singur: el va alege câțiva artiști care vor zbura cu el, într-un proiect denumit #dearMoon, și care vor folosi această experiență ca inspirație pentru viitoarele lor opere. Nu știm cât l-a costat pe Maezawa biletul pentru BFR, dar estimările specialiștilor spun că probabil suma este undeva între 100 și 500 de milioane de dolari.

---

Tot din Japonia va pleca în curând al 7-lea vehicul HTV de aprovizionare al Stației Spațiale Internaționale. Lansarea sa a fost amânată de câteva ori, din cauza vremii nefavorabile, dar și pentru că a fost detectată o problemă cu treapta a doua a rachetei H-2B. La fel ca navele rusești Progress sau capsulele Dragon sau Cygnus, HTV este folosit pentru transportul de cargo spre Stația Spațială Internațională, asigurând o redundanță necesară pentru ca echipajul de pe orbită să nu rămână fără provizii în cazul apariției unor probleme la celelalte rachete și vehicule.

---

Sâmbătă a avut loc ultima lansare a unei rachete Delta II, după 29 de ani de activitate, în care a lansat peste 50 de sateliți pentru comunitatea științifică (inclusiv roverele Spirit și Opportunity care au ajuns pe Marte). După lansarea ratată din 1997, care a dus la pierderea unui satelit GPS, lansarea de sambătă a fost a 100-a lansare consecutivă de succes a unei rachete Delta II. Satelitul ICESat-2 al NASA, lansat sâmbătă, pe orbită polară, de la baza Vandenberg, pentru cercetări climatice. Săptămâna viitoare este programată a 100-a lansare a unei rachete Ariane 5, racheta europeană folosită din 1996, care urmează să urce pe orbită doi sateliți de telecomunicații.

---

Buletinul Cosmic poate fi ascultat și la [[https://radioromaniacultural.ro/buletin-cosmic-3/][Radio România Cultural]].

** Buletin Cosmic nr. 21 :iss:soyuz:ms07:falcon9:ses12:gaofen6:changzheng2D:
:PROPERTIES:
:EXPORT_FILE_NAME: 021
:EXPORT_DATE: 2018-06-06
:END:

Duminică au revenit pe Pământ, după 168 de zile petrecute la bordul Stației Spațiale Internaționale, rusul Anton Shkaplerov, americanul Scott Tingle și japonezul Norishige Kanai. Cei trei astronauți au folosit pentru revenirea acasă capsula Soyuz MS-07, cu care au aterizat în stepele din Kazahstan. Capsula a fost andocată la modulul Rassvet al Stației Spațiale Internaționale din decembrie 2017. La bordul stației au rămas acum americanii Andrew Feustel, Richard Arnold și rusul Oleg Artemiev, însă echipajul va reveni la 6 membri după ce capsula Soyuz MS-09, lansată chiar astăzi, va andoca la ISS. Soyuz MS-09 îi transportă pe orbită pe rusul Sergey Prokopyev, germanul Alexander Gerst (aflat la al doilea zbor orbital) și Serena Auñón-Chancellor. Cei tre vor rămâne în spațiu aproximativ 6 luni. Stația Spațială Internațională este probabil cel mai scump proiect internațional, cu costuri ce se ridică la 150 miliarde de dolari, ira după retragerea din uz a navetelor spațiale, singura modalitate prin care echipajele pot ajunge pe ISS sunt capsulele rusești Soyuz. SpaceX și Boeing urmează să asigure Statelor Unite posiilitatea de a lansa din nou astronauți proprii, folosind tehnologie americană, dar acest lucru va avea loc cel mai probabil începând cu anul viitor.

---

Sâmbătă a fost descoperit un nou asteroid de mici dimensiuni (aproximativ 2-3 metri în diametru) care, la câteva ore după ce a fost identificat, a plonjat în atmosfera Pământului, dezintegrându-se deasupra Africii de Sub și a Botswanei, aparent complet, fără fragmente care să ajungă la sol, deci fără să prezinte un pericol pentru populație. El a fost botezat post-mortem 2018LA. A fost pentru a treia oară când sistemele de detecție au identificat un asteroid înainte ca acesta să intre în atmosfera Pământului.

Tot un asteroid a fost observat dezintegrându-se violent vineri, 1 iunie, deasupra orașului chinezesc Jinghong, iar câteva ore mai târziu în presă au apărut imagini cu presupuse fragemente din acesta. Asteroidul nu a fost identificat înainte de intrarea în atmosferă, dar este probabil mai mare decât 2018LA, din moment ce au fost recuperate deja fragmente din acesta.

Totuși, cele două evenimente sunt absolut normale: 40 de tone de material cosmic intră zilnic în atmosfera Pământului, dar peste 95% din acesta arde complet înainte să ajungă pe suprafața planetei noastre. Iar restul ajunge, de cee mai multe ori, în oceane sau zone nelocuite, pentru că, să nu uităm, suprafața locuită a planetei noastre abia dacă ajunge la 1-2% din suprafața totală.

---

SpaceX a reușit luni dimineață a 11-a lansare din 2018, urcând pe orbită sateliul SES-12 de pe rampa SLC-40 de la Cape Canaveral. Pentru această lansare a fost folosită o rachetă hibrid: prima treaptă Falcon 9 Block 4 (B1040) a mai fost folosită pentru misiunea X-37B OTV5 și de această dată nu a mai fost încercată recuperarea sa iar a doua treaptă a rachetei a fost una de nouă generație, care urmează să fie folosită în viitoarele lansări Block 5. Următoarea lansare SpaceX este așteptată la sfârșitul lunii, când o nouă capsulă Dragon va fi trimisă spre Stația Spațială Internațională, folosind tot o treaptă primară Block 4.

---

Sâmbătă dimineața, China a lansat a 16-a rachetă din acest an, un model Changzheng 2D, transportând pe orbită satelitul de observații Gaofen-6 și satelitul de mici dimensiuni Luojia-1. China a egalat deja numărul de lansări proprii din 2017 și este la egalitate cu SUA în acest moment, într-un clasament al anului 2018, dar plănuiește să lanseze 40 de rachete până la sfârșitul anului. SpaceX este singura companie care poate să-i țină piept și să mențină SUA pe locul 1 până la sfărșitul lui 2018.

** Buletin Cosmic nr. 20 :albean:venus:falcon9:iridium:
:PROPERTIES:
:EXPORT_FILE_NAME: 020
:EXPORT_DATE: 2018-05-30
:END:

Sâmbătă, 26 mai, ne-a părăsit Al Bean, al patrulea om care a pus piciorul pe Lună. Se întâmpla în 1969, în cadrul misiunii Apollo 12 și alături de Pete Conrad, la câteva luni după prima aselenizare a lui Neil Armostron și Buzz Aldrin din cadrul misiunii Apollo 11. Al Bean participat și la misiunea Skylab, prima stație spațială americană și s-a remarcat prin cariera artistică pe care a îmbrățișat-o, după ce s-a retras de la NASA, pictând peisaje selenare sau oribitale așa cum doar el și o mână de oameni au avut oportunitatea să le vadă. În prezent, pe Pământ au mai rămas doar 4 oameni care au pășit pe Lună: Buzz Aldrin, Dave Scott, Charlie Duke și Jack Schmidt.

---

Venus este în multe privințe asemănătoare cu Pământul: aproximativ același diametru, geologie similară, vulcanism activ, dar din păcate și presiuni și temperaturi la suprafață cu mult peste ce ar putea suporta o ființă umană. Însă NASA nu vrea să trimită oameni pe suprafața lui Venus, ci în atmosfera sa. Planuri pentru un survol al planetei există încă din 1967, când în anii ’70 urma să fie folosită o rachetă Saturn V în acest scop, dar reducerile bugetare care au urmat programului Apollo au făcut ca acest lucru să nu se mai întâmple. Partea superioară a atmosferei venusiene (peste 50 km altitudine) este însă asemănătoare cu condițiile oferite de suprafața Pământului în ceea ce privește factori precum presiunea, densitatea, gravitația și protecția împotriva radiațiilor cosmice. Astfel, un dirijabil umplut cu heliu ar putea pluti în straturile superioare ale atmosferei, dotat cu echipamente științifice, dar și cu un habitaclu care să găzduiască două persoane timp de 30 de zile. Durata totală unei astfel de misiuni ar fi mai scurtă (100 de zile dus, 300 de zile întors) decât o misiune cu echipaj spre Marte (minim 500 de zile, dacă planetele sunt aliniate favorabil). Planul prevede și extinderea misiunii (mai multe vehicule prezente simultan, timp îndelungat sau prezență umană continuă în atmosfera lui Venus) și chiar dacă tehnic un astfel de plan nu este foarte departe de posibilitățile tehnice de astăzi, probabil nu va fi fezabil decât peste câteva decenii.

---

Săptămâna trecută SpaceX a mai lansat o rachetă Falcon 9, cu 5 sateliți de telecomunicații Iridium și cu 2 sateliți GRACE-FO, o colaborare între NASA și agenția spațială germană. GRACE-FO este continuarea misiunii GRACE, care consta din observații ale câmpului gravitațional al Pământului, derulate între 2002 și 2017. Noii sateliți vor continua să măsoare câmpul gravitațional terestru, dar vor înregistra și date cu privire la apa din atmosferă, topirea calotei glaciare, ridicarea nivelului mării și umiditatea atmosferică. Câte un interferometru laser situat la bordul celor doi sateliți lansați ieri va permite măsurarea foarte precisă a distanței dintre ei, crescând astfel precizia măsurărilor efectuate de restul echipamentelor științifice de la bord. Prima treaptă nu a mai fost recuperată, pentru că se afla deja la al doilea zbor și SpaceX nu dorește să-și forțeze norocul și să folosească de mai mult de două ori o primă treaptă Block 4. Această treaptă primară a mai fost folosită și în ianuarie, pentru lansarea controversatului satelit secret Zuma și refolosirea ei astăzi stabilește un record pentru SpaceX în ceea ce privește perioada de timp dintre două lansări ale aceleiași prime trepte. Din păcate, recuperarea unei jumătăți a conului protector al rachetei nu a reușit nici de această dată, chiar dacă vaporul Mr. Steven era în larg, cu plasa larg desfăcută. Acest con protector acoperă încărcătura în primele minute ale zborului și asigură rachetei un profil aerodinamic adecvat, dar costă aproximativ 6 milioane de dolari, așa că dacă SpaceX reușește să o recupereze, va mai reduce din costurile unei lansări.

---

Poimâine este programată o nouă lansare Falcon 9, de această dată de la Cape Canaveral, pentru lansarea satelitului de telecomunicație SES-12, care urmează spă ajungă pe orbită geostaționară, însă condițiile mteo nu sunt foarte favorabile, așa că este posibil ca lansarea să fie amânată. Pentru că este vorba despre o treaptă primară Block 4 aflată la al doilea zbor, acesta nu va fi recuperată de SpaceX. SpaceX mai are programate 20 de lansări pentru 2018, pritre care 2 lansări Falcon Heavy, dar și lansarea primilor astronauți americani la bordul noii capsule Dragon 2, programată pentru decembrie.

---

Varianta audio a acestui Buletin Cosmic poate fi ascultat la [[https://radioromaniacultural.ro/buletinul-cosmic-5/][Radio România Cultural]].

** Buletin Cosmic nr. 19 :cygnus:changzheng4c:falcon9:
:PROPERTIES:
:EXPORT_FILE_NAME: 019
:EXPORT_DATE: 2018-05-25
:END:

Luni dimineața, o capsula Cygnus a pornit spre Stația Spațială Internațională, încărcată cu peste 3 tone de provizii și experimente științifice pentru cei 6 astronauți aflați în acest moment pe orbită. Cygnus va ajunge în apropierea stației spațiale mâine, după care brațul robotic al stației o va conecta la unul dintre modulele americane, unde va rămâne timp de aproximativ 90 de zile. Capsula Cygnus a fost lansată folosind o rachetă Antares, ambele fiind fabricate de compania americană Orbital ATK. este a noua misiune de aprovizionare derulată de capsula Cygnus, care asigură misiuni cargo spre Stația Spațială Internațională împreună cu capsula Dragon (a celor de la SpaceX), nava rusească Progress și cea japoneză HTV (a cărei următoare lansare este programată pentru luna august)

---

Printre experimentele științifice aflate la bord se numără și unul denumit Cold Atom Lab, care va crea temperaturi de 10 miliarde de ori mai reci decât vidul cosmic, prin folosirea unor lasere și a unor câmpuri magnetice pentru a încetini atomii. Acest experiment va putea observa acești atomi încetiniți pentru un timp mult mai îndelungat decât ar fi fost posibil pe Pământ, zborul în imponderabilitate oferind acest avantaj. Dacă pe planeta noastră în cadrul acestor experimente atomii cad pe o suprafață în mai puțin de o secundă din cauza gravitației, pe orbită ei pot fi studiați timp de 10 secunde. Rezultatele acestui experiment pot fi importante pentru domenii precum computerele cuantice, senzori sau ceasurile atomice, indispensabile pentru sistemele de geolocație (GPS, sau varianta sa europeană Galileo).

---

Racheta chineză Changzheng 4C a lansat în noaptea de duminică spre luni un satelit care are ca destinație punctul Lagrange L2 Pământ - Lună. De aici, satelitul urmează să funcționeze ca un releu de comunicații între Pământ și Chang’e 4, o ambițioasă misiune de explorare a feței nevăzute a Lunii, care urmează să fie lansată cândva la sfârșitul acestui an (evident, fără echipaj uman). Misiunea constă din două sonde, ambele urmează să ajungă pe suprafața Lunii, una fiind o platformă staționară, în timp ce a doua este un rover, care va explora craterul Von Kármán din apropierea Polului Sud al Lunii. Dacă aselenizarea va fi una cu succes, va fi prima misiune care reușește acest lucru pe fața nevăzută a Lunii. Trebuie menționat faptul că din decembrie 2014, China are pe lună o sondă care continuă să transmită și astăzi date, chiar dacă micul rover asociat sondei (denumit Yutu), a încetat să funcționeze în vara anului 2016, depășind totuși cu mult speranța de viață estimată inițial.

---

Ieri seară, SpaceX a reușit a 55-a lansare Falcon 9 și a 10-a din acest an (incluzând aici și Falcon Heavy), lansând pe orbită încă 5 sateliți din constelația Iridium NEXT (ajunsă acum la 55 de sateliți de nouă generație), dar și doi sateliți ai NASA, denumiți GRACE-FO. Prima treaptă nu a mai fost recuperată, pentru că se afla deja la al doilea zbor și SpaceX nu dorește să-și forțeze norocul și să folosească de mai mult de două ori o primă treaptă Block 4. Această treaptă primară a mai fost folosită și în ianuarie, pentru lansarea controversatului satelit secret Zuma și refolosirea ei astăzi stabilește un record pentru SpaceX în ceea ce privește perioada de timp dintre două lansări ale aceleiași prime trepte. Oricum, ei doresc acum să scape de treptele primare de generație veche și să se concentreze doar pe Block 5, care vor putea fi refolosite de cel puțin 10 ori fără inspecții amănunțite între zboruri (primul zbor Block 5 a avut loc în 11 mai și următorul probabil în luna iulie, iar Elon Musk a promis anul viitor două zboruri ale aceleeași trepte primare în mai puțin de 24 de ore). Din păcate, recuperarea unei jumătăți a conului protector al rachetei nu a reușit nici de această dată, chiar dacă vaporul Mr. Steven era în larg, cu plasa larg desfăcută. Acest con protector acoperă încărcătura în primele minute ale zborului și asigură rachetei un profil aerodinamic adecvat, dar costă aproximativ 6 milioane de dolari, așa că dacă SpaceX reușește să o recupereze, va mai reduce din costurile unei lansări.

** Buletin Cosmic nr. 18 :falcon9:bepicolombo:galileo:
:PROPERTIES:
:EXPORT_FILE_NAME: 018
:EXPORT_DATE: 2018-05-16
:END:

Vineri seara a debutat Falcon 9 Block 5, cea mai modernă și matură rachetă a companiei SpaceX și probabil cea mai optimizată rachetă din lume. Lansarea a avut loc de pe rampa LC-39A de la Kennedy Space Center și a pus pe orbită primul satelit din Bangladesh. Spre deosebire de varianta precedentă, Block 5 vine cu câteva îmbunătățiri. Motoarele sunt cu 8% mai puternice și încapsulate separat, astfel încât o probemă cu unul din ele ar trebui să nu le afecteze pe celelalte. Însă cel mai important lucru este că Block 5 este proiectată să poată efectua 10 zboruri fără modificări între lansări (actualele rachete Falcon 9 au realizat maxim 2 zboruri), practic SpaceX se așteaptă ca racheta odată revenită la sol să fie realimentată și lansată din nou. Anul viitor, Elon Musk a promis că va încerca să lanseze aceeași rachetă de două ori în interval mai mic de 24 de ore. Prima treaptă a rachetei Falcon 9 Block 5 lansată vineri se află deja în portul de la Cape Canaveral (ea a fost recuperată pe barja OCISLY din largul oceanului Atlantic) și urmează să fie inspectată în amănunt de inginerii SpaceX, așa că probabil vor mai trece câteva luni până când o vom vedea din nou pe rampa de lansare.

---

În această săptămână au ajuns în Guiana Franceză, pe calea aerului din Europa, cele trei module ale viitoarei misiuni BepiColombo. Este vorba despre două sonde, una europeană și un japoneză, care la sfârșitul anului vor fi lansate pe o traiectorie spre Mercur, cea mai mică planetă din sistemul solar și cea mai apropiată de Soare. BepiColombo va face șapte ani până la destinație și traiectoria sa implică un survol al Pământului, două survoluri ale planetei Venus și încă șase ale lui Mercur, înainte de inserția orbitală. Este a treia misiune spre Mercur, după misiunile americane Mariner (lansată în 1973) și mai recenta MESSENGER (aflată pe orbita lui Mercur între 2011 și 2015).

---

Galileo este o sondă interplanetară americană, lansară în 1989 de către naveta spațială Atlantis aflată pe orbita Pământului și care avea ce destinație planeta Jupiter. În 1997 sonda a survolat satelitul jovian Europa și cercetătorii au primit atunci un set de date pe care nu l-au putut interpreta corect. Abia în această săptămână, luni, NASA a anunțat în cadrul unei conferințe de presă că misterul datelor de pe Europa a fost rezolvat: Galileo trecuse printr-un gheizer! Noi știam că Europa are un ocean sărat, îngropat la 100 km adâncime, sub suprafața înghețată a planetei, dar nu eram până acum siguri care este dinamica acestui ocean și dacă apa acestuia poate ajunge în spațiu, de unde să fie studiată de viitoarele noastre sonde. NASA are în planuri sale o misiune spre Europa, care va fi lansată cândva între 2022-2025, iar în prezent sonda Juno se află pe o orbită alungită în jurul lui Jupiter, însă este departe de Europa.

---

Rick Arnold și Drew Feustel, doi dintre astronauții care se află în acest moment pe Stația Spațială Europană, se pregătesc pentru cea de-a 210 activitate extravehiculară de pe ISS. Cei doi vor îmbrăca costumele de astronauți și vor ieși astăzi în afara stației, pentru operațiuni de mentenanță, care au loc regulat pe orbită. Duminică spre ISS va porni o nouă capsulă cu echipamente, provizii și experimente științifice, de această dată fiind vorba despre o capsulă Cygnus, lansată de o rachetă Antares, ambele construite de firma americană Orbital ATK. Cygnus și Dragon sunt cele două capsule americane care pot fi folosite pentru aprovizionarea SSI, alături de nava Progress rusească și de capsula HTV japoneză.

** Buletin Cosmic nr. 17 :atlasv:insight:dragon:falcon9:changzheng3b:
:PROPERTIES:
:EXPORT_FILE_NAME: 017
:EXPORT_DATE: 2018-05-09
:END:

Sâmbătă o rachetă Atlas V a lansat o nouă sondă spre Marte: denumită InSight, este prima sondă interplanetară lansată de la baza aeriană din Vandenberg. În 26 noiembrie, InSight va ajunge pe suprafața planetei Marte și va amartiza în zona denumită Elysium Planitia, de unde va studia structura planetei roșii. Odată cu InSight au pornit la drum spre Marte și doi sateliți de mici dimensiuni, denumiți MarCO-1 și MarCO-2, care vor funcționa ca relee de comunicații între sondă și Pământ pentru momentul în care InSight va plonja în atmosfera marțiană, pregătindu-se pentru amartizare. Sonda a costat peste 800 de milioane de dolari și NASA speră să primească date de la ea pentru cel puțin doi ani, dacă nu apare nici un eveniment neprevăzut care să scurteze viața sondei. Abia în 2020 Pământul și Marte se vor alinia din nou pentru a permite noi lansări de sonde marțiene, așa că sunt deja pregătite noi misiuni: un nou rover al NASA, partea a doua a misiunii europene ExoMars, dar și o complexă misiune marțiană chinezească și chiar un satelit al Emiratelor Arabe Unite.

---

Tot sâmbătă, capsula Dragon lansată în 2 aprilie cu provizii și experimente științifice spre Stația Spațială Internațională a revenit pe Pământ. În afară de capsula Soyuz, unde spațiul este destul de limitat, Dragon este singura modalitate prin care NASA poate aduce la sol echipamente de pe Stația Spațială Internațională. De această dată, printre cele 2 tone de marfă aflate la bordul Dragon, s-a aflat și Robonaut-2, un robot umanoid care s-a defectat și care a trebuit să fie adus la sol pentru reparații, dar și câțiva șoricei, lansați în decembrie 2017, parte a unui experiment științific. Capsula recuperată din apele Pacificului s-a aflat la a doua misiune orbitală, după ce a mai zburat în spațiu și anul trecut. Următorul zbor cargo spre Stația Spațială Internațională este capsula Cygnus construită de compania americană Orbital ATK, care se va afla la al 9-lea zbor din cadrul contractului de aprovizionare semnat cu NASA, iar următoarea capsulă Dragon a celor de la SpaceX este programată pentru finalul lunii iunie.

---

Continuând cu SpaceX, următoarea lansare Falcon 9 este una dintre cele mai așteptate lansări SpaceX și asta nu pentru că este vorba despre primul satelit al statului Bangladesh. Pe rampa de lansare LC-39A de la Kennedy Space Center se află cea mai recentă iterație a rachetei Falcon 9, denumită Block 5, care reprezintă apogeul evoluției acestui lansator. După 53 de lansări, compania lui Elon Musk produce astăzi probabil cea mai optimizată rachetă din istorie: Falcon 9 Block 5 urmează să fie refolosită de până la 10 ori (varianta precedentă nu a fost refolosită de mai mult de două ori) și vine cu performanțe aproape duble față de prima versiune Falcon 9, introdusă acum 8 ani. Falcon 9 Block 5 va fi probabil racheta la bordul căreia astronauții americani vor fi din nou lansați în spațiu, în noua generație a capsulei Dragon, la finalul acestui an sau cel târziu în 2019. Space X a avut deja 8 lansări în 2018 și plănuiește încă 23, după ce în 2017 a ocupat prima poziție într-un clasament mondial, cu 18 lansări, toate cu succes. Un test static al celor 9 motoare Merlin a rachetei Falcon 9 a avut loc joi, urmând ca lansarea să aibă loc în următoarele zile, după validarea datelor obținute în urma testului și remedierea eventualelor probleme întâlnite.

---

Joi o rachetă chinezească Changheng 3B a lansat satelitul de telecomunicații APStar-6C. A fost a 13-a lansare din 2018 pentru China, care a declarat la începutul anului că dorește să lanseze în 2018 nu mai puțin de 40 de rachete. În această lună este așteptată lansarea unui satelit care va fi folosit ca releu de comunicație pentru viitoare misiune chinezească pe fața nevăzută a lunii.

---

Până în prezent au avut loc 42 de lansări în total în 2018, clasamentul mondial fiind condus de Statele Unite și China, ambele având deja câte 13 lansări, restul locurilor fiind ocupate de Europa, India, Japonia, Rusia și... Noua Zeelendă, statul care a intrat în acest an în clubul națiunilor pot lansa rachete orbitale.

---

Varianta audio a acestui Buletin Cosmic poate fi ascultată la [[https://radioromaniacultural.ro/buletinul-cosmic-2/][Radio România Cultural]].

** Buletin Cosmic nr. 16 :tgo:korolev:insight:gaia:newshepard:blueorigin:
:PROPERTIES:
:EXPORT_FILE_NAME: 016
:EXPORT_DATE: 2018-05-02
:END:

Lansată în 14 martie 2016 și ajunsă pe orbita lui Marte șapte luni mai târziu, sonda Europeană Trace Gas Orbiter (TGO), parte a misiunii ExoMars a Agenției Spațiale Europene, a transmis zilele trecute primele imagini cu suprafața Planetei Roșii (în care a fost surprins craterul Korolev). În ultimele luni, TGO a efectuat o serie de manevre de frânare, folosind atmosfera rarefiată a planetei Marte, pentru a-și ajusta orbita și se află în prezent pe o traiectorie aproape circulară, la 400 de kilometri deasupra lui Marte, de unde imaginile transmise de aceasta au rezoluția de 5 metri/pixel și de unde poate începe observațiile științifice. Misiunea principală a TGO este căutarea surselor de metan, gaz găsit atmosfera planetei, dar cercetătorii nu știu încă dacă acesta provine din surse geologice sau din procese metabolice, așa cum se întâmplă pe Pământ. Sunt în prezent 6 sonde pe orbita lui Marte (două europeane - TGO și Mars Express, 1 sondă indiană și trei americane), plus doi roboți americani care sunt la sol: Opportunity și Curiosity. Din păcate landerul Schiaparelli, care a ajuns în apropierea lui Marte împreună cu TGO, s-a prăbușit în 2016 pe suprafața planetei, dar o a doua parte a misiunii ExoMars va porni spre Marte probabil în 2020 și ca conține un rover mult mai sofisticat.

---

Tot spre Marte se va îndrepta și următoarea sondă interplanetară americană denumită InSight. Aceasta va fi lansată sâmbătă, de la baza aeriană Vandenberg din California, la bordul unei rachete Atlas V, în configurația 401. De fapt, sâmbătă se va deschide intervalul de timp propice unei lansări, însă indiferent dacă sonda va părăsi rampa de lansare sâmbătă sau în 8 iunie, InSight va ajunge pe Marte în 26 noiembrie. Este prima sondă inrerplanetară lansată de la Vandenberg, pentru că masa acesteia este de doar 694 kilograme, cu mult sub posibilitățile rachetei Atlas V, care nu mai are în acest caz nevoie de plusul de viteză primit în cazul unei lansări spre est, așa cum se întâmplă în cazul lansărilor de la Cape Canaveral. InSight este un lander, adică va ajunge pe suprafața planetei, dar este o sondă statică, fără posibilitatea de se deplasa (așa cum este cazul Opportunity sau Curiosity) și acesta este echipat cu o serie de echipamente științifice sofisticare pentru a studia cutremurele care au loc pe Marte, ajutându-ne să înțelegem mai bine interiorul Planetei Roșii.

---

Vehiculul New Shepard, dezvoltat de Blue Origin, firma miliardarului american Jezz Bezos, a efectuat duminică al 8-lea zbor test, ridicându-se până la 107 kilometri altitudine, cu 7 peste linia Karman, granița care delimitează spațiul cosmic. Evenimentul a fost transmis în direct pe site-ul oficial al Blue Origin, care de obicei anunța astfel de teste după ce acestea aveau loc. A fost însă un zbor suborbital, pentru că imediat după ce a atins altitudinea de 107 metri, racheta a revenit pe rampa de lansare și capsula a fost recuperată în siguranță, la doar zece minute după lansare. A fost al doilea zbor al celei de-a treia rachete New Shepard și tot al doilea zbor pentru a doua capsulă folosită de Blue Origin. În viitor, Blue Origin speră să poată transporta turiști până la granița spațiului cosmic, însă nu știm încă exact când se va întâmpla acest lucru. Jeff Bezos a declarat săptămâna trecută că anual investește 1 miliard de dolari din propriul buzunar în compania Blue Origin, care în afară de New Shepard, lucrează și la o nouă rachetă, denumită New Glenn, propulsată de un motor cu metan, dezvoltat tot de Blue Origin, sperând astfel să concureze cu compania SpaceX pe piața lansărilor comerciale și guvernamentale. Jeff Bezos este fondatorul Amazon și unul dintre cei mai bogați oameni din lume, cu o avere de aproape 100 de miliarde de dolari.

---

Sonda europeană Gaia a fost lansată în 19 decembrie 2013, de Arianespace folosind o rachetă Soyuz, cu misiunea de a crea o hartă tridimensională a galaxiei noastre, identificând poziția și viteza a peste 1 miliard de stele, ceea ce reprezintă aproximativ 1% din numărul de stele din galaxia noastră. Săptămâna trecută, agenția spațială europeană a făcut public cel de-al doilea set de date înregistrate de Gaia între iulie 2014 și mai 2016, set ce conține nu mai puțin de 1.7 miliarde de stele din Calea Lactee și Grupul Local, cu o precizie nemaiîntâlnită până în prezent: imaginați-vă că sunteți pe suprafața Pământului și că puteți distinge o monedă de 50 de bani aflată pe suprafața Lunii. Gaia completează astfel catalogul Hipparcos, precedenta misiune de cartografiere a galaxiei noastre, realizată tot de ESA acum 30 de ani, catalog de conține însă doar 118000 de stele.

---

Varianta audio a acestui material poate fi ascultată la [[https://radioromaniacultural.ro/buletinul-cosmic/][Radio România Cultural]]. 

** Buletin Cosmic nr. 15 :falcon9:tess:nasa:rockot:sentinel:
:PROPERTIES:
:EXPORT_FILE_NAME: 015
:EXPORT_DATE: 2018-04-24
:END:

Săptămâna trecută, un asteroid botezat 2018 G3 a trecut la jumătatea distanței dintre Pământ și Lună, asta la doar câteva ore după ce a fost descoperit de un observator astronomic din Arizona. Cu un diametru estimat undeva între 50 și 100 de metri, este unul dintre cei mai mari asteroizi care au trecut atât de aproape de Pământ și este de până la 6x mai mare decât asteroidul care a explodat deasupra orașului rusesc Cheliabinsk în februarie 2013, cauzând peste 1500 de răniți.

---

Tot săptămâna trecută, în noaptea de miercuri spre joi, o rachetă Falcon 9 a lansat satelitul TESS al NASA, un satelit care va căuta noi exoplanete (adică planete care se rotesc în jurul altor stele). TESS va continua practic munca satelitului Kepler, lansat în 2009 și care se apropie de finalul vieții, dar care până astăzi a identificat peste 3000 de exoplanete. TESS se îndreaptă în prezent spre Pământ, urmând ca în momentul în care distanța dintre satelit și planeta noastră va fi minimă, să îți pornească motoarele, pentru ajustarea orbitei, care-l va plasa în vecinătatea Lunii în data de 17 mai, folosindu-se de gravitația acesteia pentru a fi inserat pe orbita finală de unde va începe căutarea exoplanetelor. După lansarea, SpaceX a recuperat prima treaptă a rachetei, care nu a mai fost folosită pânâ acum, fiind probabil una dintre ultimele trepte primare noi Block 4, pentru că SpaceX va introduce de luna viitoare Block 5, următoarea versiune a rachetei Falcon 9, care nu doar că va fi mai performantă, dar va permite și un număr mai mare de refolosiri (Block 4 nu a fost folosit de mai mult de două ori).

---

Și pentru că vorbim despre programul spațial american, trebuie să amintim faptul că Agenția Spațială Americană are un nou administrator: după un vot strâns (50-49), republicanul James Bridenstine devine al 13-lea administrator al NASA, după o perioadă record în care Robert Lightfood a fost interimar: 454 de zile, asta după ce administratorul precedent, Charles Bolden, a renunțat la funcție imediat ce noul președinte Donald Trump a ajuns al Casa Albă.

---

După ce a pierdut TianGong-1, una dintre cele două stații spațiale de mici dimensiuni aflate pe orbită, China anunță că dorește o nouă promoție de taikonauți (așa se numesc astronauții pregătiți și lansați de China). Pentru cele 18 locuri disponibile vor concura de această dată și specialiști din industrie și cercetare, nu doar veterani ai forțelor aeriene, cum era cazul în trecut. Până în prezent, 11 taikonauți au fost lansați pe orbită la bordul capsulelor chinezești Shenzhou, iar cei 18 taikonauți aleși în perioada următoare vor începe să zboare din 2020, după ce primul modul (denumit Tianhe) al viitoarei stații spațiale chinezești va ajunge pe orbită la bordul unei rachete Changzheng-5B.

---

Pentru zilele următoare sunt programate doar două noi lansări. O rachetă rusească Rockot va lansa miercuri, la ora 20:57 de minute, satelitul european Sentinel 3B, parte a proiectului Copernicus, finanțat de Comisia Europeană, în colaborare cu Agenția Spațială Europeană (ESA). Sentinel 3B va fi folosit pentru observații ale suprafeței Pământului și este al doilea și ultimul satelit Sentinel 3, după ce Sentinel 3A a fost lansat în 16 ianuarie 2016, tot cu ajutorul unei rachete rusești Rockot.

---

Joi dimineața, de la 07:40, o rachetă Changzheng-11 de calibru mic, cu combustibil solid, va lansa un satelit comercial Zhuhai 1, de la baza din Jiuquan, China.

** Buletin Cosmic nr. 14 :changzheng4c:gaofen:pslv:irnss:x37b:otv5:
:PROPERTIES:
:EXPORT_FILE_NAME: 014
:EXPORT_DATE: 2018-04-17
:END:

În 10 aprilie, la ora 07:25, China a lansat trei sateliți militari Yaogan-31 de la baza din Jiuquan, folosind o rachetă Changzheng-4C. Este deja a 11-a lansare din 2018 pentru China, care țintește nu mai puțin de 40 de lansări în acest an. Changzheng-4C a fost folosită și în 31 martie pentru lansarea a trei sateliți Gaofen-1, varianta civilă a satelitilor Yaogan-31 și va fi folosită și peste câteva saptamâni, pentru lansarea unui releu de comunicații în punctul Langrange Pământ-Lună L2, de unde va facilita comunicațiile cu viitoarea sonda Chang’e 4, programată pentru lansarea spre fața nevăzută a Lunii cândva la sfârșitul anului. Ritmul lansărilor din China a fost afectat de două lansări eșuate în 2017, dar par să își revină destul de bine.

---

A doua lansare indiană într-un interval de doar două săptămâni a avut loc joi, 12 aprilie, când o racheta PLSV-XL a urcat pe orbită satelitul IRNSS-1I (cu o masă de 1.4 tone), parte a constelației indiene de geolocalizare regională – pentru uz militar și civil – NavIC (Navigation with Indian Constellation). Lansarea a avut loc la ora 01:34 și satelitul a ajuns pe orbita planificată, alăturându-se altor 7 sateliți indieni din constelația NavIC. IRNSS-1I va lua locul satelitului IRNSS-1H, care a avut parte de o lansare eșuată. La rândul său, IRNSS-1H trebuia să înlocuiască satelitul IRNSS-1A, ale cărui ceasuri atomice de la bord s-au defectat în 2016.

---

Astronomii amatori au găsit, vineri, 13 aprilie, după 218 zile de căutări, orbita navetei autonome a forțelor aeriene americane X-37B (misiunea OTV-5, lansată în septembrie 2017 de o rachetă Falcon 9, prima lansare a unui vehicul OTV pentru SpaceX – precedentele fiind lansare de rachete Atlas V). Înclinația de 54.5 grade este mult mai mare decât misiunile precedente, iar orbita este una circulară, cu altitudinea de 355 kilometri. Există două vehicule X-37B, folosite alternativ, parte a unui proiect militar secret, ambele construite de Boeing, dar despre care nu se cunosc prea multe detalii.

---

O rachetă Atlas V (/United Launch Alliance/ — ULA) a lansat duminică la ora 02:13 doi sateliți ai Forțelor Aeriene SUA (misiunea AFSPC-11 care conține sateliții CBAS și EAGLE), direct pe orbită geostaționară, la o altitudine de 35786 km. Pentru a reuși acest lucru cu cei doua sateliți care au o masă totală de peste 3 tone, s-a folosit varianta 551: diametrul conului protector de 5 metri, 5 boostere suplimentare cu combustibil solid și un sigur motor Centaur pentru treapta secundară. Prima dată când s-a folosit această variantă a rachetei Atlas V a fost în 2006, cu ocazia lansării sondei New Horizons. A fost al 79-lea zbor pentru racheta Atlas V, una dintre cele mai fiabile rachete din industrie, cu un procent de reușită perfect: 79 de lansări reușite din tot atâtea tentative și al treilea zbor Atlas V din 2018, după lansările din ianuarie și martie, următoarea fiind planificată pentru 5 mai, când de la baza aeriană Vandenberg din California, o altă rachetă Atlas V va lansa sonda InSight (NASA) spre Marte.

---

Lansarea unei rachete Falcon 9 care urma să urce pe orbită satelitul TESS al NASA, pentru identificarea de noi exoplanete, a fost amânată cu 48 de ore și este acum programată pentru 19 aprilie.

---

Orbital ATK, companie formată recent prin fuziunea dintre ATK (Alliant Techsystems) și Orbital Sciences (2015), a anunțat detalii despre noua rachetă cu care urmează să intre pe piața lansărilor guvernamentale și comerciale, sperând astfel să devină un concurent pentru SpaceX, ULA sau Blue Origin. Finanțată parțial de Forțele Aeriene SUA, noua rachetă, denumită OmegA, are trei trepte: primele două cu combustibil solid (vor putea fi atașate și boostere auxiliare, cel mult 6), iar a treia treaptă are combustibil lichid, fiind propulsată de un motor RL-10, același motor care este folosit și de treapta superioară Centaur a rachetelor Atlas V. OmegA va avea două variante (medie și grea) și va putea lansa 10 tone pe orbită geostaționară de transfer (GTO) sau 7.8 tone direct pe orbită geostaționară (GEO). OmegA se va alătura portofoliului de lansatoare Orbital ATK, din care mai fac parte rachetele (ușoare) Pegasus și Minotaur sau Antares (clasă medie).

** Buletin Cosmic nr. 13 :spacex:falcon9:changzheng3b:kuaizhou1a:iss:atlasv:
:PROPERTIES:
:EXPORT_FILE_NAME: 013
:EXPORT_DATE: 2017-01-15
:END:

SpaceX a început cum nu se poate mai bine anul, după eșecul de pe rampa de lansare din 1 sepembrie 2016: nu doar că a lansat 10 sateliți de pe rampa de la baza Vandenberg, dar a reușit pentru prima dată recuperarea primei trepte a unei rachete Falcon 9 pe o barjă plasată în largul coastei de vest a SUA (Just Read the Instructions). Mai mult decât atât, încărcătura celor de la Iridium a fost cea mai grea masă transportată până în prezent de o rachetă Falcon 9 pe orbită. Lansarea nu a fost lipsită de emoții, pentru că una din stațiile de la sol nu au putut recepționa telemetria unora dintre sateliții plasați pe orbită, însă problema nu a fost generată de lansare sau de sateliți, ci a fost cauzată de stația de la sol, astfel încât după câteva zeci de minute toată lumea a putut răsufla ușurată. Lunile de pauză necesare pentru investigația exploziei din septembrie înseamnă un 2017 aglomerat pentru SpaceX, următoarea lansarea fiind deja programată să aibă loc la finalul lui ianuarie, după care la începutul lunii următoare NASA așteaptă ca o nouă capsulă Dragon plină cu provizii să ajungă la astronauții Stației Spațiale Internaționale.

---

Primele două lansări ale anului au aparținut însă Chinei, care a deschis balul în 5 ianuarie prin lansarea TJS-2 cu ajutorul rachetei Changzheng 3B, urmată de lansarea rachetei Kuaizhou 1A, aceasta din urmă fiind o încercare a Chinei de a pătrunde pe piața lansărilor comerciale.

---

După cum spuneam, am avut din păcate și primul eșec al anului: Japonia spera să poată stabili un record, lansând pe orbită o încărcătură folosind cea mai mică rachetă folosită pentru această sarcină (SS-520-4), însă din păcate după separarea celei de-a doua trepte, telemetria s-a întrerupt definitiv și se pare că după ce a ajuns la o altitudine de 220 km, satelitul de mici dimensiuni TRICOM-1 a ajuns în apele Oceanului Pacific.

---

Pentru ianuarie sunt programate încă 6 misiuni, următoarea fiind prima lansare Atlas V din acest an, rachetă ce urmează să transporte pe orbită satelitul militar SBIRS GEO, însă dacă avem noroc, în această lună vom vedea două lansări Atlas V, următoarea fiind programată pentru finalul lunii, când urmează să lanseze satelitul secret NROL-79.

---

Stația Spațială Internațională a avut parte deja de două activități extravehiculare, pentru un upgrade al sistemului electric și al bateriilor plasate în afara stației, îmbunătățind stocarea energiei electrice pentru următorii ani. În 6 ianuarie Shane Kimbrough și Peggy Whitson au demarat prima parte a acestei activități, continuată vineri de Shane Kimbrough și europeanul Thomas Pesquet. De la pupitrul camerei de comandă din Houston, cei doi au fost coordonați de un alt european, fost rezident al SSI în 2013, Luca Parmitano. Cele două activități extravehiculare au fost un succes, următoarele fiind deja planificate pentru martie.

** Buletin Cosmic nr. 12 :churymov:exomars:schiaparelli:shenzhou11:antares:cygnus:
:PROPERTIES:
:EXPORT_FILE_NAME: 012
:EXPORT_DATE: 2016-10-16
:END:

Ne-a părăsit astronomul Klim Churymov, unul dintre cei doi descoperitori ai cometei 67P, aflată în ultimii ani în centrul atenției datorită misiunii europene Rosetta. Acum două săptămâni, în 30 septembrie, misiunea Rosetta a luat sfârșit, prin plonjonul sondei spre suprafața cometei în jurul căreia s-a aflat în ultimii doi ani.

---

Astăzi puteți urmări în direct operațiunile de separare a landerului Schiaparelli de sonda ExoMars, manevră preliminară intrării acestuia în atmosfera marțiană în cursul zilei de miercuri, când landerul va ajunge pe suprafața planetei, unde se așteaptă să funcționeze și să transmită date pentru câteva ore. După separare, sonda TGO va efectua o manevră de corecție a traiectoriei sale, pentru a evita coliziunea cu planeta Marte și pentru a se înscrie pe orbită în jurul acesteia. Transmisiunea în direct va putea fi urmărită, de la ora 17:30, iar miercuri de la 16:00 va începe transmisiunea dedicată coborârii prin atmosfera marțiană a landerului Schiaparelli.

---

La noapte, de la ora 02:30, un echipaj format din doi taikonauți va decola de la centrul spațial Jiuquan. Capsula Shenzhou-11 va andoca cu stația spațială chinezească Tiangong-2 în următoarele zile. Abia astăzi au fost anunțate numele celor doi taikonauți: este vorba despre veteranul Jing Haipeng (născut în 1966, care a mai participat în msiunile Shenzhou-7 și Shenzhou-9) și mai tânărul Chen Dong (născut în 1978, aflat la primul său zbor cosmic). Va fi a șasea misiune cu echipaj uman lansată de China, ultima având loc acum 3 ani de zile. Lansarea va putea fi urmărită în direct.

---

Tot la noapte, la ora 03:03, are loc lansarea noii rachete Antares, care beneficiază de noi propulsoare, după incidentul de acum 2 ani, când ultima rachetă Antares lansată e explodat deasupra rampei de lansare. La bordul rachetei se află o nouă capsulă Cygnus, folosită pentru aprovizionarea Stației Spațiale Internaționale (SSI). Lansarea va putea fi urmărită în direct pe canalul de YouTube al NASA TV.

---

Și tot spre Stația Spațială Internațională va porni o capsulă Soyuz în dimineața zilei de miercuri (11:05), care îi va transporta pe Sergei Ryzhikov, Andrei Borisenko și pe Shane Kimbrough pe orbită, urmând ca după un drum de două zile aceștia să andocheze la stația spațială. Lansarea Soyuz a fost amânată timp de câteva săptămâni datorită unui scurt-circuit cauza de un cablu electric din interiorul capsulei, rămas fără izolație. Ingierii ruși au rezolvat problema fără a demonta întreaga capsulă și aceasta este acum gata de zbor.

** Buletin Cosmic nr. 11 :falcon9:osirisrex:soyuz:tma20m:rusia:juno:
:PROPERTIES:
:EXPORT_FILE_NAME: 011
:EXPORT_DATE: 2016-09-06
:END:

Explozia rachetei Falcon 9 pe rampa de lansare SLC-40 a complexului de la Cape Canaveral nu a fost prima rachetă pierdută în 2016: cu câteva ore înainte, China a încercat să lanseze satelitul Gaofen-10 folosind o rachetă Changzheng 4C de la baza din Taiyuan, însă confirmarea oficială că încărcătura a fost plasată pe orbită nu a mai venit. Nici de la radarele americane, nici de la sursele din China, care nu au spus nimic nici despre lansarea în sine. În schimb, au fost găsite resturi ale rachetei în alte zone decât cele în care acestea ajungeau de obicei, confirmând că racheta suferise o problemă severă în timpul zborului, care a dus din păcate la pierderea satelitului.

---

Veste bună este că dezintegrarea violentă a rachetei Falcon 9 nu a avariat și rampa alăturată, SLC-41, unde se află în pregătire lansarea sondei OSIRIS-REx, la bordul unei rachete Atlas V. Lansarea, a cărei fereastră de timp se întinde între 02:05 și 04:05 în noaptea de joi spre vineri, va folosi o configurație mai rară pentru Atlas V, care va avea un singur booster suplimentar cu combustibil solid. Asta pentru că fără acesta, lansatorul nu avea suficientă putere pentru a plasa sonda pe orbita corectă, iar două astfel de lansatoare ar fi generat o forță mai mult decât suficientă, deci costuri suplimentare. Atlas V în configurația 411 a fost folosită doar de 3 ori până în prezent: (Astra 1KR, 2006; NROL-28, 2008 și NROL-34, 2011). OSIRIS-REx are ca obiectiv interceptarea asteroidul 101955 Bennu (în 2020), colectarea de probe de pe suprafața acestuia și aducerea acestor probe pe Pământ (în 2023).

---

Și pentru că am amintit deja de două ori despre sincopa celor de la SpaceX, trebuie menționat că ultima dată când o rachetă a explodat pe rampa de lansare la Cape Canaveral în timpul unui test în vederea lansării a avut loc în 1959. SpaceX spune că în ciuda afectării rampei SLC-40, programul lansărilor nu ar trebui să fie prea mult afectat, asta după descoperirea cauzei erorii, pentru că următoarele rachete Falcon 9 pot folosi și legendara rampă LC-39A, împrumutată de la NASA în 2013. LC-39A este celebră pentru că a fost folosită în majoritatea lansărilor din programul Apollo, dar și pentru navetele spațiale. SpaceX intenționa inițial să folosească rampa LC-39A pentru lansările Falcon Heavy.

---

Chiar în timpul testului SpaceX, doi astronauți aflați a bordul Stației Spațiale Internaționale au efectuat o activitate extravehiculară (EVA-37), având ca obiectiv principal înlocuirea unor camere video aflate în afara stației cu unele noi, cu rezoluție înaltă, pentru a obține imagini în timp real mult mai clare în timpul manevrelor de conectare și decuplare a vehiculelor vizitatoare la SSI, dar și în timpul viitoarelor activități extravehiculare. Noile camere sunt de fapt modele comerciale Nikon D4 DSLR cu lentile de 28-300 mm, montate în interiorul unor casete presurizate cu azot. Acestea vor putea filma la o rezoluție de 720p și vor capta imagini de 16.2 megapixeli. Sperăm să le vedem la lucru chiar în această noapte, pentru că Alexei Ovchinin, Oleg Skripochka și Jeffrey Williams revin după 172 de zile acasă, la bordul capsulei Soyuz TMA-20M.

---

Separarea capsulei Soyuz TMA-20M are loc în această noapte la ora 00:51. Peste aproape 3 ore de la separare, capsula va iniția prima serie de manevre care îi va reduce viteza și îi va permite să reintre în atmosferă. Mâine dimineață la ora 04:13, cei trei astronauți ar trebui să se afle la 148 de kilometri de orașul Dzhezkazgan din Kazahstan. Plecarea capsulei Soyuz TMA-20M marchează începutul Expediției 49 de la bordul Stației Spațiale, aflată sub comanda astronautului rus Anatoli Ivanishin. Peste două săptămâni, capsula Soyuz MS-02 va aduce alți trei noi membri ai echipajului: Shane Kimbrough (NASA), Sergei Ryzhikov și Andrei Borisenko (Roscosmos).

---

Proviziile de la bordul Stației Spațiale Internaționale sunt în prezent suficiente, dar suspendarea temporară a zborurilor Falcon 9 îi dă din nou emoții NASA, pentru că în acest moment doar nava cargo rusească Progress mai poate fi folosită cu încredere în acest moment pentru alimentarea SSI. Situația se poate schimba în această lună, când compania Orbital ATK ar putea din nou relua lansările capsulei Cygnus la bordul rachetei proprii Antares, revizuită după incidentul din 28 octombrie 2014. În ultimul timp, compania Orbital ATK a împrumutat de două ori racheta Atlas V pentru lansările Cygnus, dar speră să poată reintroduce cu succes lansatorul Antares (varianta 230, care a înlocuit motorul AJ26, al primei trepte,responsabil pentru lansarea ratată din 2014, cu motorul RD-181).

---

În viitor, Rusia nu va reduce doar numărul de astronauți de la bordul Stației Spațiale Internaționale de la 3 la 2, dar speră să poată reduce și zborurile de aprovizionare a stației. Pentru acest lucru, compania RKK Energia propune înlocuirea clasicei nave Progress cu o variantă modernă, denumită (deocamdată) TGK PG. Aceasta urmează să profite din plin de capacitatea rachetei Soyuz 2-1b și să poată lansa 8.2 tone de cargo pe orbită, cu aproape 1 tonă mai mult decât actualul Progress. În același timp, TGK PG va putea rămâne andocată cu SSI timp de 370 de zile, spre deosebire de doar 6 luni în cazul Progress, și va putea transporta mai mult combustibil, folosit pentru manevrele orbitale ale Stației Spațiale Internaționale, surplus de combustibil de care avanpostul orbital va avea nevoie de finalul vieții, pentru a reintra controlat în atmosferă și pentru a evita dezintegrarea peste zone locuite.

---

Probabil cea mai bună veste a lunii vine de la Agenția Spațială Europeană (ESA), care, cu mai puțin de o lună înaintea încheierii misiunii Rosetta, anunță că a descoperit locul unde roboțelul Philae s-a înțepenit, după salturile făcute în urma tentativei de a se fixa de solul cometei 67P/Churyumov–Gerasimenko în noiembrie 2014. Imaginea a fost surprinsă de Rosetta în urmă cu câteva zile, în timp ce aceasta s-a aflat la doar 2.7 kilometri de suprafața cometei. Chiar dacă acum știm exact unde se află Philae, nu mai putem lua legătura radio cu acesta pentru că Rosetta a închis canalul de comunicație cu roboțelul ghinionist. Iar în 30 septembrie, pentru că Rosetta va rămâne în curând fără combustibil, ultima sa misiune va fi aceea de a se îndrepta spre suprafața cometei, urmând să fie abandonată acolo, nu înainte însă de a trimite date până în ultimul moment.

---

Alte vești bune vin de pe orbita lui Jupiter, de unde Juno ne-a trimis imagini de la doar 4200 kilometri distanță de planetă. Datorită radiațiilor puternice prezente în jurul lui Jupiter, misiunea Juno va lua sfârșit după doar 37 de orbite, plonjând în atmosfera planetei în februarie 2018 și este posibil ca performanțele camerei video să se degradeze de acum la oricare din survolurile următoare. Este pentru prima dată când vedem cum arată polul nord la planetei Jupiter.

---

La mijlocul acestei luni, China plănuiește lansarea noii sale stații orbitale, de fapt un modul, denumit Tiangong-2, o versiunea îmbunătățită a precedentei stații Tiangong-1 (care se află pe orbită și acum, dar este dezafectată și nu se știe exact dacă mai poate fi controlată). Pentru lansarea Tiangong-2 se va folosi lansatorul Changzheng 2F și un echipaj urmează să andocheze cu noua stație orbitală în cursul acestui an, cel mai probabil în octombrie, când va avea loc și lansarea noului lansator Changzheng 5.

** Buletin Cosmic nr. 10 :delta4:changzheng2d:eva:ida:
:PROPERTIES:
:EXPORT_FILE_NAME: 010
:EXPORT_DATE: 2016-08-17
:END:

O rachetă Delta IV se află în aceste momente pe rampa de lansare de la Cape Canaveral, pregătindu-se pentru lansarea a doi sateliți Geosynchronous Space Situational Awareness Program (GSSAP). Construiți de Orbital ATK, aceștia se vor alătura unei perechi de sateliți similari, plasați pe orbite geosincrone, folosiți de către armata SUA pentru supravegherea obiectelor aflate pe orbita Pământului, în special alți sateliți. Datele oferite de GSSAP vor fi în viitor folosite și pentru evitarea unor coliziuni în spațiul orbital din ce în ce mai aglomerat din jurul Pământului, dar în principal misiunea lor este una secretizată și datele sunt folosite pentru identificarea potențialilor sateliți de spionaj străin care ar efectua manevre în apropierea sateliților americani. Racheta Delta IV folosită pentru această misiune a fost pregătită în configurația Medium+ (4,2), adică va avea un satelit care încape într-un con de protecție cu diametrul maxim de 4 metri și două boostere suplimentare, cu combustibil solid, putând astfel urca până la 2.3 tone pe orbită geosincronă. Lansarea este programată pentru dimineața zilei de vineri, 19 august.

---

Un lansator chinezesc Changzheng 2D a lansat luni, 15 august, la ora 20:40, primul satelit dedicat testării comunicațiilor cuantice, denumit QUESS (Quantum Experiments at Space Scale) sau Mozi, după un filosof chinez din antichitate. Acesta a fost plasat pe o orbită joasă, la o altitudine de 500 de kilometri, și va fi folosit pentru a transmite chei cuantice între două stații de la sol situate la Beijing și Viena, chei folosite în protocoale noi de comunicații bazate pe fenomene cuantice. Mai multe detalii despre ce ar putea însemna noua eră a comunicațiilor cuantice și detalii privind fenomenele cuantice implicate, puteți citi într-un articol detaliat în numărul din septembrie al revistei Știință și Tehnică. Lansarea de luni a avut loc de la centrul spațial chinezesc din Jiuquan.

---

NASA a confirmat că Rusia se gândește să-și reducă echipajul de la bordul Stației Spațiale Internaționale. În prezent, pe SSI există în permanență trei astronauți din Rusia, dar numărul lor ar putea scădea în viitor la doi, după reducerea semnificativă a bugetului alocat agenției spațiale rusești (aflat în prezent la o valoare de 10 ori mai mică decât bugetul NASA). Problemele financiare se vor accentua pentru Roscosmos anul viitor, când SUA va începe să folosească infrastructura privată pentru a lansa astronauți în spațiu, la bordul capsulelor Dragon (SpaceX) și CST-100 (Boeing) și își va reduce la minimum dependența de capsulele rusești Soyuz folosite în prezent.

---

Până atunci, echipajul stației spațiale se pregătește pentru o nouă activitate extravehiculară vineri, pentru a monta International Docking Adapter (IDA), un adaptor transportat de ultimul zbor SpaceX, și care urmează să fie atașat modulului american Harmony. Acesta va permite andocarea viitoarelor vehicule spațiale cu echipaj. Este al doilea astfel de adaptor lansat, precedentul fiind pierdut vara trecută, în ultimul eșec al unei rachete Falcon 9. Jeff Williams și Kate Rubins vor ieși în afara stației, pentru a manipula adaptorul și a efectua conexiunile necesare între acesta și sistemele stației. NASA TV va transmite în direct această operațiune, care nu este programată să dureze mai mult de 6 ore și jumătate.

** Buletin Cosmic nr. 09 :iss:romania:spacex:falcon9:starshot:ula:atlasv:beam:
:PROPERTIES:
:EXPORT_FILE_NAME: 009
:EXPORT_DATE: 2016-04-12
:END:

Stația Spațială Internațională a trecut și astăzi pe deasupra României, iar cei de la Universitatea Valahia din Tărgoviște au profitat de ocazie, s-au organizat și, împreună cu sprijinul Vodafone, au reușit să ia legătura, prin radio cu Jeff Williams, astronaut american, aflat la bordul Stației Spațiale Internaționale. La eveniment au fost prezenți un număr de elevi care în cele aproximativ 10 minute cât a durat survolul SSI al teritoriului nostru, au reușit să îi pună întrebări lui Jeff Williams și să primească răspuns direct de la acesta, prin radio, fără alte mijloace de comunicare intermediare. La eveniment a fost prezent și singurul nostru cosmonaut, Dumitru Prunariu, care le-a vorbit celor prezenți despre experiența sa orbitală din 1981 de la bordul stației Saliut 6. Este primul eveniment de o asemenea anvergură organizat în țara noastră, însă orice radioamator poate lua legătura cu astronauții de pe Stația Spațială Internațională. Aveți nevoie de o licență de radioamator, echipamentul de emisie-recepție corespunzător, stația spațială trebuie să treacă pe deasupra României și în acel timp astronauții să fie pe recepție și să aibă timp de stat la povești pe calea undelor. În cazul în care nu au timp de așa ceva, uneori emițătorul SSTV este lăsat pornit, așa că puteți încerca să primiți imagini de pe Stația Spațială Internațională, prin unde radio, pe frecvența 145.800 MHz (chiar dacă nu aveți licență puteți recepționa semnal SSTV sau chiar voce, dacă aveți instrumentele necesare). De fapt, chiar acest modul SSTV, lăsat astăzi activ, a bruiat transmisiunea de la bordul SSI și cei din Târgoviște nu au reușit să realizeze contactul cu Jeff Williams la ora stabilită (16:46), însă problemele tehnice s-au remediat aproximativ 90 de minute mai tărziu, când stația a efectuat o nouă trecere deasupra noastră. Detalii și frecvențe puteți găsi pe pagina [[http://www.ariss.org/][ARISS]] sau la [[http://spaceflight.nasa.gov/station/reference/radio/][NASA]].

---

De dimineață a intrat în portul de la Cape Canaveral vasul Of Course I Still Love You, care a adus din largul Atlanticului prima treaptă a rachetei Falcon 9, recuperată după lansarea de vineri noaptea. Planul lui Elon Musk este de inspecta racheta, de a testa motoarele (10 aprinderi) și după ce acestea își vor dovedi fiabilitatea, este posibil ca în iunie să vedem o a doua lansare a acestei trepte și o nouă tentativă de recuperare. Deja compania de telecomunicații SES s-a arătat interesată să-și transporte unul dintre sateliți folosind această treaptă recuperată, însă a ținut să menționeze că se așteaptă la un preț mai scăzut decât în mod normal, dat fiind factorul de risc ridicat pe care îl presupune o astfel de lansare. Imagini surprinse în timpul aterizării rachetei pe vas pot fi găsit pe [[https://www.flickr.com/photos/spacex][contul oficial de Flickr al SpaceX]].

---

Însă știrea zilei vine de la New York, acolo unde miliardarul rus Yuri Milner, împreună cu Stephen Hawking, Freeman Dyson (fizician), Ann Druyan (soția regretatului Carl Sagan) și Mae Jemison (fost astronaut) au anunțat o inițiativă absolut inedită de explorare a stelei Alpha Centauri, cea mai apropiată stea de Pământ, după Soare (4.37 ani lumină sau 1.34 parseci distanță de noi): trimiterea unei flote de sonde spațiale de mici dimensiuni (câteva grame), propulsate de o velă solară (care ar putea funcționa și ca un telescop pe durata deplasării). Inițiativa poartă numele de [[http://www.breakthroughinitiatives.org/][Starshot]]. Nimic ieșit din comun până acum, doar că o astfel de sondă urmează să fie accelerată folosind lasere montate pe Pământ și astfel propulsată până la viteze extraordinar de mari: 20% din viteza luminii! În acest fel, sondele vor putea ajunge să survoleze planetele din jurul stelei Alpha Centauri în aproximativ 20 de ani de la lansare. Sursa de energie urmează să fie baterie alimentată de un RTG (generator termoelectric cu radiozotopi) și vor fi, se pare, și instrumente optice la bord, încât să putem recepționa imagini și alte informații din timpul călătoriei, dar și din timpul survolului unor corpuri, inclusiv a planetelor din sistemul Alpha Centauri. Sonda va putea evita anumite obstacole, având posibilități de a-și modifica traiectoria în timpul zborului, iar un sistem de lasere de la bord va putea comunica cu Pământul la viteze de câțiva KB/s, ceea ce nu este deloc rău. Având în vedere dimensiunile reduse ale sondei (și costurile estimate undeva la sute de dolari fiecare), pot fi lansate mii sau zeci de mii de sonde, fiecare dotate cu câte un set diferit de senzori, pentru a maximiza șansele ca măcar unele dintre acestea să ajungă la destinație. Acum, cum se va putea reuși crearea unui obiect macroscopic care să atingă asemenea accelerați (60000g) și viteze ridicate (0.2c) și să aibă și electronică funcțională la bord, rămâne de văzut. Yuri Milner, alături de alți finanțatori, printre care și Mark Zuckerberg (fondatorul Facebook), pun la bătaie 100 de milioane de dolari pentru un prim studiu care urmează să se desfășoare în următorii 10 ani și care să pună la punct tehnologiile necesare unei astfel de misiuni. Bugetul va 10 miliarde de dolari în viitor, dacă misiunea va fi una realizabilă, dar eu sunt convins că banii se vor găsi, problemele proiectului sunt în primul rând de ordin tehnic. Detalii despre acest anunț pot fi citite în [[http://arstechnica.com/science/2016/04/breakthrough-starshot-announces-plans-to-send-ship-to-alpha-centauri/][Ars Technica]], [[https://www.newscientist.com/article/2084029-billionaire-pledges-100m-to-send-spaceships-to-alpha-centauri/?utm_source=NSNS&utm_medium=SOC&utm_campaign=hoot&cmpid=SOC%7CNSNS%7C2016-GLOBAL-twitter][New Scientist]], [[http://www.scientificamerican.com/article/100-million-plan-will-send-probes-to-the-nearest-star/][Scientific American]], [[http://www.popsci.com/tiny-spaceship-could-take-us-to-alpha-centauri-started-on-kickstarter][Popular Science]] sau [[http://www.nytimes.com/2016/04/13/science/alpha-centauri-breakthrough-starshot-yuri-milner-stephen-hawking.html?_r=0][New York Times]]. Nu știu cum vă simțiți voi, dar eu mă simt nemaipomenit de bine să trăiesc într-o lume în care miliardarii discută planuri de explorare a sistemului Alpha Centauri, explorare care va putea avea loc în timpul vieții multora dintre noi.

Veștile bune nu se opresc însă la planurile de explorare ale lui Alpha Centauri, pentru că exact în același timp, de la a 32-a ediție a Simpozionului Spațial de la Colorado am aflat alte două noutăți care vor schimba peisajul orbital în anii ce urmează. Prima știre vine de la compania Orbital ATK care a anunțat că dorește în următorii ani se dezvolte un vehicul spațiale pentru prelungirea vieații sateliților. Tentative de a repara sateliți sau de a-i aduce pe Pământ pentru recondiționare au mai avut loc în cadrul misiunilor navetei spațiale, însă s-a dovedit că un satelit nou poate fi mai ieftin decât o misiune cu echipaj uman care să aducă satelitul la sol sau care să efectueze manevere riscante pe orbită. Propunerea Orbital ATK este însă una mult mai simplă: un vehicul (evident, fără echipaj) se va apropia de satelitul aflat în dificultate, va andoca cu acesta și îl va putea muta pe o altă orbită, folosind combustibilul propriu și nu cel al satelitului în cauză. Primul test va avea loc în câțiva ani și primul partener va fi Intelsat, pentru care Orbital ATK va lansa în 2018 un satelit de telecomunicații, după care urmează lansarea vehiculului MEV-1 (Mission Extension Vehicle, practic un satelit GEOStar modificat) care după ce va ajunge pe orbită și va efectua unele manevre test, în 2019 va andoca cu satelitul Intelsat, pentru a-i modifica orbita. MEV-1 urmează să aibă o perioadă de viață de 15 ani, timp în care va putea efectua numeroase andocări cu mai mulți sateliți. Orbital ATK este compania care a produs capsula Cygnus și care se află acum cuplată cu Stația Spațială Internațională, iar în acest an sperăm să revedem la lucru lansatorul propriu, Antares, care urmează să revină pe rampa de lansare după necazul din toamna lui 2014.

---

La același simpozion din Colorado, United Launch Alliance (ULA) și Bigelow Aerospace au anunțat că intenționează  să lanseze împreună, folosind în 2020 o rachetă Atlas V, un modul gonflabil BA330 care va juca rolul unei stații spațiale, probabil prima stație spațială privată de pe orbită. Un model de dimensiuni reduse (BEAM) a fost lansat vineri de către SpaceX și urmează să fie cuplat cu Stația Spațială Internațională, iar Bigelow Aerospace intenționează să lanseze în viitor un nod central, de care să atașeze un număr mai mare de astfel de module BA330 (maximum 6), mai mari decât BEAM. Volumul total presurizat al Stației Spațiale Internaționale este de 916 metri cubi (388 utilizați de către echipaj), iar un singur modul BA330 are nu mai puțin de 330 de metri cubi care pot fi presurizați, astfel că folosind doar câteva lansări Atlas V (mult mai ieftine decât lansările Proton sau ale navetei spațiale), în mai puțin de un an, stația spațială privată a celor de la Bigelow poate ajunge foarte rapid la volumul actual al actualei Stații Spațiale Internaționale. Și merită menționat aici că NASA are deocamdată fonduri pentru utilizarea SSI până în 2024, după care se va gândi serios la de-orbitarea avanpostului orbital, din pricina uzurii diverselor componente care nu pot fi înlocuite. Bigelow afirmă că există deja cereri pentru astfel de stații spațiale, din sectorul cercetării, dar și al turismului spațial sau cel al divertismentului. BA330 cântărește 20 de tine și are un volum inițial, în timpul lansării, de 20 de ori mai mic decât cel final, de pe orbită. Însă adevăratul câștig va fi posibilitatea de a folosi aceste habitate gonflabile nu doar pe orbita Pământului, dar și în drum spre Marte, pe suprafața marțiană sau ca viitoare baze selenare.

** Buletin Cosmic nr. 08 :exomars:gto:schiaparelli:mro:spacex:rs25:ariane5:
:PROPERTIES:
:EXPORT_FILE_NAME: 008
:EXPORT_DATE: 2016-03-16
:END:

ExoMars este pe drum spre Marte! Prima fază a misiunii a fost lansată cu succes în 14 martie, folosind o rachetă rusească Proton. După patru manevre de ajustare a orbitei și a avântului necesar, sonda a plecat spre Planeta Roșie, unde va ajunge în 19 octombrie. Atunci, satelitul TGO (Trace Gas Orbiter) va intra pe orbita planetei și un mic lander, Schiaparelli, va coborî pe suprafața lui Marte. TGO va rămâne pe orbită și va investiga planeta, căutând în special surse de metan și așteptând a doua parte a misiunii, care va fi lansată în 2018 și pentru care va funcționa ca un releu de date. Asta pentru că în 2018 va porni spre Marte un mic rover european și o platformă staționară mult mai complexă decât Schiaparelli. Iată cum europenii iau și eu cu asalt Planeta Roșie, după lunga dominație americană. După misiunea Rosetta, ExoMars este probabil una dintre cele mai ambițioase și interesante proiecte spațiale europene. După lansare, a fost adus la zi și tabelul cu sondele aflate în misiune în sistemul solar.

---

În 10 martie, Mars Reconnaissance Orbiter (MRO) a împlinit 10 ani de când orbitează planeta Marte. Lansat în 12 august 2005 de către o rachetă Atlas V (în configurația 401), MRO studiază neobosită planeta Marte și funcționează și ca un releu de comunicație pentru roverele aflate la sol. Câteva numere impresionante legate de această sondă longevivă: 264 terabiți de date transmise (majoritatea imagini), peste 1.5 miliarde de kilometri parcurși de la lansare, peste 45000 de orbite în jurul lui Marte, a studiat locul de amartizare pentru nu mai puțin de 7 misiuni ulterioare și a capturat peste 216000 de imagini cu suprafața planetei Marte. Din cele 7 misiuni active în acest moment în vecinătatea planetei Marte, MRO a trimis acasă mai multe date decât toatele celelalte 6 misiuni împreună! Sonda este în formă maximă și astăzi, cu toate cele 6 instrumente științifice încă active și funcționale. Însă cu toate acestea, MRO nu deține recordul pentru cea mai longevivă sondă, titlul îi aparține unei alte sonde marțiene americane, 2001 Mars Odyssey, lansată în, ați ghicit, 2001, și aflată pe orbita lui Marte din 24 octombrie 2001.

---

Avem câteva noutăți legate și de compania care vrea să ajungă pe Marte cu echipaj uman în viitorul apropiat, SpaceX. Astfel, am aflat că în prezent, linia de producție poate asambla o rachetă Falcon 9 în 3 săptămâni și timpul necesar va scădea în viitor la 2 săptămâni. Lansarea Falcon Heavy este acum programată pentru luna noiembrie, iar alte 3 lansări sunt programate pentru următoarele 6 luni. Probabil o rachetă Falcon 9 va folosi legendara rampă LC-39A de la Cape Canaveral înainte de debutul Falcon Heavy. Pentru 2016 mai sunt programate încă 16 lansări SpaceX și numărul acestora va crește cu până la 50% în 2017. Anul acesta SpaceX speră să poată refolosi o treaptă primară recuperată. Următoarea tentativă va avea loc la începutul lunii aprilie, când o capsulă Dragon va fi lansată spre Stația Spațială Internațională.

---

Și tot din SUA, avem vești bune de la NASA, care în 10 martie, La centrul Stennis din Mississippi, a testat un motor RS-25 (denumit și SSME - Space Shuttle Main Engine), în vederea pregătirii viitoarelor misiuni SLS. Motorul testat (E2059) a fost unul din cele trei care a propulsat cinci misiuni ale navetei spațiale (Atlantis: STS-117, STS-122 și STS-125, apoi Endeavour: STS-130 și STS-134) și care va fi probabil folosit în prima misiune SLS cu echipaj uman, după 2021. SLS va folosi pentru prima treaptă 5 motoare RS-25, însă acestea nu vor mai fi refolosite. Testul a durat 500 de secunde, timp în care motorul a ajuns și la 109% din puterea sa nominală (față de 104.5%, valoarea maximă folosită pentru zborurile navetei spațiale).

---

O rachetă Soyuz 2-1b care trebuia să lanseze astăzi un satelit Resurs-P3 în 12 martie a rămas înțepenită pe rampa de lansare. Transmisiunea video în direct de la Baikonur a fost imediat întreruptă, dar ulterior restabilită. Ultima dată când motoarele unei rachete R-7 au refuzat să ridice o rachetă de pe rampă a fost în 1997. Se pare însă că nu este ceva grav, pentru că a doua zi racheta a decolat fără probleme de la Baikonur, cu câteva ore înainte de lansarea ExoMars. Problemele au continuat însă pe orbită, unde panourile solare nu s-au desfășurat așa cum fusese inițial stabilit.

---

A doua lansare din 2016 a unei rachete europene Ariane 5 a avut loc în 9 martie, pentru a urca pe orbită satelitul de telecomunicații Eutelsat 65 West A, care urmează să fie intens folosit în această vară, cu ocazia Jocurilor Olimpice de la Rio.

---

Cel mai nou satelit meteorologic militar, DMSP F19 (Defense Meteorological Satellite Program Flight 19) refuză să răspundă comenzilor de la sol și astfel nu mai poate fi controlat de aproape o lună de zile. Cu o masă de 1.2 tone, satelitul a fost lansat în 3 aprilie 2014 de către o rachetă Atlas V și de atunci se află pe orbită polară, alături de alți 5 sateliți din aceiași constelație. Satelitul trebuia să funcționeze pentru o perioadă de cel puțin 5 ani de zile, iar ceilalți sateliți meteorologici din aceiași constelație și-au depășit deja perioada de funcționare estimată inițial. Nu este pentru prima dată când sateliții DMSP, construiți de Lockheed Martin, au probleme: un astfel de satelit lansat în 1995 (DMSP F13) a explodat pe orbită anul trecut, împrăștiind reziduuri pe o zonă extinsă. US Air Force intenționează să-și modernizeze flota de sateliți meteorologici proprii începând cu 2020. DMSP F19 a fost construit în 1998 și depozitat până la momentul lansării din 2014.

** Buletin Cosmic nr. 07 :iss:progress:m29m:spacex:ses9:exomars:coreeadenord:
:PROPERTIES:
:EXPORT_FILE_NAME: 007
:EXPORT_DATE: 2016-03-06
:END:

Misiunea de (aproape) un an de zile a luat sfârșit și după 340 de zile petrecute la bordul Stației Spațiale Internaționale, Scott Kelly și Mikhail Korniyenko (alături de Sergei Volkov) au revenit cu bine în dimineața zilei de 2 martie înapoi pe Pământ la bordul capsulei Soyuz TMA-18M. Deși cu această ocazie Scott Kelly a devenit americanul care a petrecut continuu cea mai lungă perioadă în spațiu, el se află doar pe locul 4 într-un clasament general în care primele 3 poziții sunt ocupate de cosmonauți sovietici sau ruși. Valeri Polyakov a petrecut la bordul stației spațiale MIR nu mai puțin de 437 de zile iar într-un clasament american Scott Kelly l-a devansat pe Michael López-Alegría, al cărui record de 215 zile a fost realizat tot la bordul Stației Spațiale Internaționale.

---

După plecarea celor trei astronauți, nava Progress M-29M cuplată cu modulul Zvezda al Stației Spațiale Internaționale și-a pornit ieri-dimineață propulsoarele timp de 500 de secunde, pentru corecția traiectoriei SSI, necesară pentru ca viitoarea capsulă cu echipaj, Soyuz TMA-20M, să poată urma o traiectorie expres de 6 ore în drum spre avanpostul orbital. Lansarea va avea loc în 18 martie și va readuce numărul astronauților aflați pe orbită la un efectiv complet de șapte persoane.

---

SpaceX a reușit în cele din urmă să lanseze satelitul SES-9 din a cincea încercare, în 4 martie 2016. Satelitul a fost plasat cu succes pe orbită, însă prima treaptă a rachetei Falcon 9 nu a fost recuperată nici de această dată. Înainte de lansare, oficialii de la SpaceX au declarat că acest lucru este puțin probabil să aibă șanse de succes, datorită profilului zborului: satelitul SES-9 a avut nevoie de o inserție orbitală mai deosebită față de misiunile precedente, necesitând mai mult combustibil, ceea ce înseamnă a a rămas mai puțin combustibil pentru manevra de recuperare a treptei. Aceasta nu a putut fi adusă pe uscat și chiar și așa, de această dată nu s-a mai folosit frânarea inițială de la altitudine, treapta revenit cu o viteză mult mai mare spre barjă. Pentru ultima treaptă a zborului s-au folosit trei motoare (și nu unul, așa cum se folosea până acum) pentru a reduce viteza rachetei la zero, însă aceasta nu a nimerit barja. Însă Elon Musk a declarat că următoarea misiune Falcon 9, care va transporta o capsulă Dragon spre SSI, va avea suficient combustibil rămas pentru a încerca o nouă revenire la sol. Lansarea Dragon este programată pentru 30 martie, cu mari șanse ca misiunea să fie lansată în aprilie.

---

ExoMars, misiunea europeană care va porni în 14 martie spre Marte, este pregătită pentru lansarea care va avea loc de la Baikonur. Zilele trecute sonda a fost montată deasupra treptei Briz-M, care urmează să fie cuplată cu racheta Proton-M. Detalii despre ExoMars veți putea citi în paginile următorului număr Știință&Tehnică, care va apărea în preajma datei lansării din 14 martie.

---

Controversatul satelit nord-coreean Kwangmyŏngsŏng-4 a fost urmărit recent de o stație de urmărire din Olanda și se pare că acesta nu se mai rotește necontrolat în jurul axelor sale. Este astfel foarte probabil ca rotirea necontrolată din primele ore și zile de zbor să fie doar o etapă temporară a procesului de stabilizare, lucru care nu este tocmai neobișnuit și a mai fost observată și în cazul altor sateliți. Asta înseamnă că este posibil ca satelitul să fie activ.

---

Și pentru că povestim despre sateliți curioși, trebuie spus că satelitul rusesc militar Olimp‑K s-a poziționat la sfârșitul lunii februarie între alți doi sateliți: Intelsat 10-02 (satelit de telecomunicații comerciale) și Skynet 4C (un mai vechi satelit al ministerului de apărare britanic). Nu este pentru prima dată când acest satelitu hoinar efectuează astfel de manevre ciudate și periculoase.

---

Satelitul românesc Goliat nu a fost o reușită pentru noi, însă o echipă de la Institutul de Studii Spațiale și-a propus să încerce din nou și să lanseze de această dată o pereche de sateliți de tip Cubesat 2U, denumiți QB50-RO01 si QB50-RO02, dezvoltați în cadrul proiectului Robisat.

---

Următoarea lansare din această lună este programată pentru miercuri dimineață, când o rachetă Ariane 5 va urca pe orbită satelitul de telecomunicații Eutelsat 65 West A, iar joi este programată lansarea unui nou satelit indian din seria IRNSS. Încă alte 6 lansări mai sunt programate pentru luna martie, din care 4 zboruri spre Stația Spațială Internațională (Soyuz — cu echipaj, Progress, Dragon și Cygnus) și unul spre Marte (ExoMars).

** Buletin Cosmic nr. 06 :sentinel:h2a:progress:m29m:spacex:2013tx68:iss:cygnus:
:PROPERTIES:
:EXPORT_FILE_NAME: 006
:EXPORT_DATE: 2016-02-22
:END:

Un satelit european Sentinel-3A a ajuns marți pe orbită, în urma lansării la bordul unei rachete rusești Rockot, dotată cu o treaptă secundară Briz-KM. Sateliții Sentinel servesc programului Copernicus al Agenției Spațiale Europene pentru observații multispectrale ale suprafeței pământului și a oceanelor.

---

ASTRO-H (cunoscut și ca New X-ray Telescope – NeXT) va fi lansat miercuri la ora 10:45 de la centrul spațial japonez din Tanegashima, la bordul unei rachete H-IIA. A fost a 12-a lansare din 2016 și prima pentru Japonia în acest an. Satelitul de 2.7 tone urmează să fie folosit pentru cel puțin trei ani, de pe orbita terestră joasă, pentru detectarea razelor X și gama. Împreună cu ASTRO-H, la bordul rachetei vor fi și trei sateliți de mici dimensiuni: Horyu-4 și ChubuSat 2 și 3 (ChubuSat-2 va contribui la calibrarea ASTRO-H). Racheta H-IIA folosită a fost în configurația 202 (cea mai puțin puternică), are două trepte, ambele cu combustibil lichid, și este ajutată de două boostere suplimentare cu combustibil solid. După ce a fost declarat funcțional, satelitul a fost rebotezat Hitomi, ceea ce este puțin ciudat pentru că Japonia (mai precis, Universitatea din Tokyo) mai are pe orbită un satelit cu acest nume, lansat în 2009.

---

Tot miercuri, orbita Stației Spațiale Internaționale a fost ușor modificată. Propulsoarele navei Progress M-29M, andocată la portul Zvezda al Stației Spațiale Internaționale, au fost pornite pentru 700 de secunde (Δv = 0.9 m/s), pentru o ultimă corecție orbitală necesară pentru ca Soyuz TMA-20M să poată întâlni SSI la 6 ore după lansarea din 18 martie.

---

SpaceX pierde clienți din cauza întârzierilor repetate: pentru ca zborul inaugural al Falcon Heavy este acum programat pentru sfârșitul lui septembrie, Via Sat renunță la serviciile companiei americane și va folosi o rachetă Ariane 5 la începutul anului viitor, pentru a fi siguri că satelitul ViaSat-2 va fi funcțional în 2017. O a doua lansare Falcon Heavy, programată inițial pentru sfârșitul acestui an, a fost mutată în 2017.

---

2013 TX68 este un asteroid cu un diametru cam de 30 de metri, cu 50% mai mare decât cel care a produs grozăvia de la Chelyabinsk de acum 3 ani. Și tot ca cel de la Chelyabinsk, vine spre noi dinspre Soare și asta îl face dificil de observat. În 5 martie poate să treacă la o distanță de 14 milioane de kilometri de Pământ. Sau la o distanță de 17000 km, nu știm sigur. 17000 de km înseamnă mai aproape de noi decât sunt unii sateliții de telecomunicații. Și ca 2013 TX68 pot să fie alți un milion de astfel de asteroizi, cu un diametru de zeci de metri, din care noi am descoperit deocamdată vreo zece mii. Desigur, 2013 TX68 nu va lovi de data asta Pământul, am fost norocoși. Din nou. 2013 TX68 revine în 2017, când există o mică posibilitate (1 la 250 de milioane) de a ne intercepta.

---

În 6 februarie, undeva deasupra Atlanticului în jurul ore 16, a avut loc e explozie (echivalentă cu 13 kilotone TNT) la 30 de kilometri altitudine, datorată unui mic fragment de material interplanetar. A fost ceva mai puternică astfel de explozie înregistrată după evenimentul de la Chelyabinsk din februarie 2013, însă de această dată s-a întâmplat deasupra Atlanticului și nu deasupra unei zone populate.

---

Experimentul ISSpresso (prin care astronauții de la bordul Stației Spațiale Internaționale aveau parte de cafea proaspătă la micul dejun) a luat sfârșit. Espressorul urma să fie aruncat la gunoi, adică împachetat în modulul Cygnus, atașat stației din 9 decembrie - care urmează să reintre în atmosferă în curând - însă operațiunea a fost amânată deocamdată, însă este cert că astronauții nu vor mai folosi espressorul. La peste 3000 dolari/100 de grame, probabil a fost cea mai scumpă cafea din istorie.

---

Vineri, capsula Cygnus OA-4 "Deke Slayton" s-a desprins de portul Nadir al modulului Node 1 al Stației Spațiale Internaționale, pentru a face loc unei noi capsule Cygnus care urmează să fie lansată în 23 martie, plină cu noi provizii. "Deke Slayton II" s-a consumat la reintrarea în atmosferă sâmbătă, în jurul orei 18, undeva deasupra Noii Zeeelanda.

---

De pe Lună, doar vești bune: Chang'E 3 tocmai a început a 28-a zi lunară a misiunii sale. Sonda chinezească se află pe suprafața Lunii din 14 decembrie 2013 (da, zilele lunare sunt mult mai lungi decât zilele pământene).

---

Și dacă tot am adus vorba de China, veștile de acolo sunt și ele îmbucurătoare: China vrea să mărească ritmul lansărilor cu echipaj uman: după ce Shenzhou-11 este pregătită pentru zbor în acest an, se pare că pentru anul viitor este deja programată misiunea Shenzhou-12. Până în prezent au avut loc 5 zboruri ale taikonauților cu capsula Shenzhou: Shenzhou-5 (2003), Shenzhou-6 (2005), Shenzhou-7 (2008), Shenzhou-9 (2012) și Shenzhou-10 (2013). În 2003, China a devenit a treia națiune care poate transporta oameni pe orbită și, din 2011, după ce SUA a încetat să mai folosească navetele spațiale, a rămas a doua țară, după Rusia, care este capabilă să-și transporte singură astronauții în cosmos.

** Buletin Cosmic nr. 05 :philae:delta4:gslv:apophis:sls:
:PROPERTIES:
:EXPORT_FILE_NAME: 005
:EXPORT_DATE: 2016-02-15
:END:

Agenția Spațială Europeană a anunțat că șansele ca landerul Philae să mai comunice vreodată cu noi sunt minime. Odată cu depărtarea cometei 67P/Churyumov–Gerasimenko de Soare, temperaturile la suprafața acesteia au scăzut și probabil bateriile robotului nu mai pot fi reîncărcate. Oricum poziția acestuia, într-o vale umbrită, nu este prea fericită și a fost motivul pentru care ultima sa transmisiunea a avut loc acum 7 luni. Rosetta a efectuat câteva manevre de apropiere de zona în care se crede că se află Philae, pentru un eventual contact, însă toate încercările ESA de a-l contacta pe Philae au fost sortite eșecului. Misiunea Rosettei se va termina în septembrie, când sonda se va îndrepta și ea spre suprafața cometei, consumându-și astfel întreg combustibilul de la bord.

---

Miercuri, o rachetă Delta IV Medium a transportat pe orbită un satelit de spionaj al National Reconnaissance Office (NRO), cel mai probabil unul din seria Topaz. Lansarea a avut loc de la baza militară din Vandenberg, California.

---

Știrea cu privire la detectarea undelor gravitaționale a făcut înconjurul lumii săptămâna trecută. Nu am scris despre asta pentru că există deja multe descrieri clare și detaliate ale fenomenului, însă trebuie precizat că viitoarele confirmări ale undelor gravitaționale vor veni (și) din spațiu: Agenția Spațială Europeană (ESA) a lansat în 3 decembrie 2015, la bordul unei rachete Vega (foto), sonda LISA Pathfinder, care va testa câteva dintre tehnologiile necesare construirii în viitor a unui interferometru capabil să detecteze cu o mai mare precizie unde gravitaționale. Proiectul se numește Evolved Laser Interferometer Space Antenna (eLISA) și dacă ESA va avea fondurile necesare, interferometrul va fi lansat în spațiu în 2034.

---

India a anunțat plănuiește să lanseze în decembrie 2016, cea mai puternică rachetă a sa: Geosynchronous Satellite Launch Vehicle (GSLV) Mark III, capabilă să ridice până la 4 tone pe orbită geostaționară. De asemenea, ISRO lucrează în preent la o rachetă nouă, capabilă să urce 10 tone pe orbită, și care va debuta probabil în anii următori.

---

O știre bizară vine din Rusia, care anunță că dorește să testeze o nouă generație de rachete balistice intercontinentale cu încărcătură nucleară prin... bombardarea asteroidului 99942 Apophis (325 metri diametru). Având în vedere că astăzi se împlinesc 3 ani de la incidentul de la Chelyabinsk, Rusia vrea să-și apere mai bine teritoriul, inclusiv față de agresiunile care vin din cosmos. Având în vedere că actualele rachete balistice au nevoie de câteva ore pentru a fi încărcate cu combustibil și lansate, noua generație trebuie să fie una care să poată răspunde mult mai prompt în fața unor astfel de amenințări. În 2036, Apophis se va apropia la aproximativ 23 de milioane de kilometri de Pământ în 2036.

---

Deși bugetul SUA va fi cu 4% mai mare în 2017, banii ceruți de administrația Obama pentru NASA vor scădea cu 300 de milioane dolari față de 2016. Space Launch System (SLS) pierde 35% din bugetul pe 2016 (primește doar 1.3 miliarde în loc de 2 miliarde cât a fost alocat pentru 2016). Reducerile înseamnă și amânarea cu cel puțin cinci ani a unei misiuni spre Europa, împinsă acum undeva aproape de anul 2030. În total, bugetul NASA pentru 2017 urmează să fie 19,025 miliarde dolari, însă aceasta este doar o propunere a președintelui, care trebuie să treacă și de Congres.

** Buletin Cosmic nr. 04 :orion:eva42:juno:yutu:change3:atlasv:
:PROPERTIES:
:EXPORT_FILE_NAME: 004
:EXPORT_DATE: 2016-02-08
:END:

Capsula Orion, programată să zboare în misiunea inaugurală SLS din a doua jumătate a anului 2018, a ajuns la Kennedy Space Center în Florida. Prima capsulă Orion a fost lansată în 5 decembrie 2014, folosind o rachetă Delta IV Heavy și, după două orbite în jurul Pământului, a încheiat cu succes misiunea test a noului vehicul care urmează să transporte oameni în spațiu (Orion Exploration Flight Test-1, EFT-1). Exploration Mission 1 (EM-1) urmează să folosească o variantă preliminară a sistemului SLS (Block 1) pentru a transporta capsula Orion într-un zbor circumlunar, similar cu traiectoriile misiunilor Apollo 8 și Apollo 13, pentru a testa mult mai în amănunt capsula. Orion este singurul proiect care a supraviețuit din fostul program Constellation, în care NASA își propunea să revină pe Lună. Proiectul a fost considerat ulterior nesustenabil, dar capsula Orion a fost păstrată pentru a fi folosită ca barcă de salvare pentru Stația Spațială Internațională, unde în prezent acest rol îl joacă capsulele rusești Soyuz. Nici noul program, Journey To Mars nu dă semne că ar rezista unei noi schimbări în administrația americană. Viitorul misiunilor NASA este destul de incert, mai ales după retragerea Stației Spațiale Internaționale.

---

Miercuri, Iuri Malenchenko and Sergei Volkov au efectuat cu succes a 42-a activitate extravehiculară, ieșind în afara Stației Spațiale Internaționale pentru a recupera câteva experimente desfășurate dincolo de modulele presurizate. A fost a 193-a ieșire în afara SSI (totalizând un număr de 1204 ore și 48 de minute), a 6-a pentru Malenchenko și a 4-a pentru Volkov. Cu ocazia aniversării Zilei Victoriei în Rusia, cei doi au lansat pe orbită un flash drive ce conținea mesaje cu ocazia acestei zile.

---

Tot miercuri, Luxemburg a prezentat o inițiativă guvernamentală în domeniul spațial, direcționată spre explorarea resurselor naturale din asteroizi, pentru a sprijini companiile europene din domeniu și pentru a limita exodul acestora spre Statele Unite a celor interesați de acest domeniu. Mai multe detalii puteți afla de pe site-ul oficial al acestei inițiative, [[http://www.SpaceResources.lu][www.SpaceResources.lu]].

---

Joi, sonda Juno, aflată în drum spre Jupiter, a efectuat o mică manevră de corecție a traiectoriei de zbor, pentru a fi sigură că este pe drumul cel bun. La începutul lui iulie, gravitația lui Jupiter va captura proba, care se va înscrie pe o orbită polară în jurul planetei.

---

Imaginile de înaltă rezoluție, capturate de Chang'e E 3 și Yutu, făcute publice recent de Agenția Spațială din China (20 ianuarie 2016), sunt găzduite și de site-ul The Planetary Society. Au fost grupate în două colecții: [[http://planetary.s3.amazonaws.com/data/change3/pcam.html][imaginile obținute de camera roverului Yutu]] și [[http://planetary.s3.amazonaws.com/data/change3/tcam.html][cele capturate de camera platformei staționare Chang'E 3]]. Colecția întreagă (35 GB de date brute), în format PDS, [[http://moon.bao.ac.cn/ceweb/datasrv/datadesclevel.jsp][este disponibilă și ea]], dar dacă nu vă descurcați cu limba chineză, puteți încerca [[http://www.planetary.org/blogs/guest-blogs/2016/01221450-china-invites-public-on-board.html][un ghid al acestei colecții]], creat tot de The Planetary Society.

---

Atlas V a început cum nu se poate mai bine aglomeratul an 2016 pentru United Launch Alliance cu o splendidă lansare vineri, în care a fost transportat pe orbită ultimul satelit GPS de a doua generație. Urmează în curând seria de lansări dedicate sateliților GPS de a treia generație. Dar despre Atlas V și United Launch Alliance voi vorbi mai multe în câteva zile.

---

Edgar Mitchell, unul dintre cei 12 oameni care au pășit pe Lună, a murit vineri. Avea 85 de ani. Au mai rămas doar 7 persoane în viața pe acest Pământ care au pășit pe o altă lume și s-au întors să ne povestească despre aventura lor. Apollo 14 devine astfel prima misiune Apollo din care nu mai avem în viață nici unul dintre cei trei membri: Alan Shepard a murit în 1998, iar Stuart Roosa în 1994.

---

În noaptea de vineri spre sâmbătă am avut parte de două lansări, la distanță de câteva minute între ele: o rachetă Soyuz a lansat un satelit GLONASS-M, pentru a consolida constelația de geolocalizare rusească, dar și o lansare din... Coreea de Nord.

** Buletin Cosmic nr. 03 :opportunity:marsexpress:soyuz:tma20m:protonm:ariane5:shenlong:
:PROPERTIES:
:EXPORT_FILE_NAME: 003
:EXPORT_DATE: 2016-02-01
:END:

În 26 ianuarie, roverul Opportunity a împlinit 12 ani de când a ajuns și de când funcționează pe suprafața planetei Marte, un record pe care îl doboară în fiecare zi în care nu cedează condițiilor vitrege de acolo, deși planul inițial era să funcționeze doar 3 luni de zile.

---

Din categoria "Nu știu cum de am uitat să vă spun": în 14 ianuarie, sonda europeană Mars Express a efectuat un survol al satelitului marțian Phobos, apropiindu-se la doar 53 de kilometri de acesta. Dacă vi se pare puțin, aflați că în 29 decembrie 2013, aceeași sondă a trecut la o distanță de 45 de kilometri de Phobos, atât de aproape încât traiectoria sondei a fost alterată de satelitul marțian, oferind date importante cu privire la densitatea și masa lui Phobos (1.0603 x 10^16 kg — cu o marjă de eroare de 0.5% și densitatea de 1862 kg/m3 — cu o marjă de eroare de 2%). Mars Express se află pe orbita lui Marte din 2003. Detalii, pe [[http://blogs.esa.int/mex/2016/01/13/skimming-phobos][blogul ESA]].

---

Stația Spațială Internațională a efectuat în ianuarie două manevre de corecție a orbitei, în 11 și 27 ianuarie, ultima pentru a-și ajusta altitudinea în vederea cuplării cu capsulei Soyuz TMA-20M, care va fi lansată în 18 martie. În 11 ianuarie, propulsorul navei cargo Progress a funcționat pentru 1003 secunde, iar în 27 ianuarie 333 secunde. În prezent orbita Stației Spațiale Internaționale este de 400.3 x 425.2 km, perioada orbitală 92.583 minute și înclinație orbitală 51.66 grade. Sâmbătă, Aggiesat 4 și BEVO-2, doi sateliți de mici dimensiuni, au fost plasați pe orbită folosind un lansator aflat la bordul stației spațiale. Aceștia au ajuns în spațiu cu capsula Cygnus OA-4, lansată în 6 decembrie 2015.

---

O rachetă Proton M a transportat sâmbătă pe orbită satelitul de telecomunicații Eutelsat-9B, dar și prima piesă a unui sistem european de comunicații orbitale prin laser, sistem care va fi folosit în primul rând de sateliții europeni de observație Sentinel, urmând ca ulterior să aibă și alți utilizatori. Lățimea de bandă disponibilă este de 1.8 Gb/s, permițând astfel un transfer uriaș de date achiziționate de sondele din spațiul cosmic. Al doilea segment al acestei rețele spațiale de mare viteză va fi lansat în 2017 și alte două noduri urmează să fie lansate în viitor. Mai multe detalii despre European Data Relay System (EDRS) puteți găsi pe [[http://www.esa.int/Our_Activities/Telecommunications_Integrated_Applications/EDRS][pagina Agenției Spațiale Europene]].

---

Concernul european Arianespace a început cum nu se poate mai bine anul, lansând joi satelitul Intelsat 29e. Este rar pentru Ariane 5 să lanseze un singur satelit (în special în configurația ECA), dar acesta a avut o masă de 6.7 tone și este unul dintre cei mai sofisticați sateliți de comunicații transportat pe orbită. A fost prima din cele 8 misiuni Ariane 5 programate pentru acest an, iar următoarea va fi probabil în martie.

---

China se pregătește (în acest an?) să lanseze un vehicul militar orbital autonom, fără echipaj, asemănător cu proiectul Forțelor Aeriene ale SUA, X-37B. Denumit Shenlong, vehiculul chinezesc se află în studiu încă din 2007, însă nu a fost încă lansat pe orbită până în prezent. Și tot China a lansat astăzi un nou satelit din sistemul regional de navigație Beidou, folosind o rachetă Chang Zheng 3C.

---

Ați avut ieri probleme joi cu navigatorul GPS? Dacă da, a fost din cauza unui satelit GPS bătrân, lansat în 1990, care a introdus în sistem o eroare de 13 milisecunde. Problema a fost remediată în câteva ore și satelitul buclucaș retras din uz. Un nou satelit GPS este deja montat în vârful unei rachete Atlas V și urmează să fie lansat vineri.

---

Falcon 9 a celor de la SpaceX, varianta "Full Thrust", a fost certificată pentru lansări necesare pentru National Security Space (NSS). Asta înseamnă că SpaceX va putea concura în continuare pentru licitațiile lansărilor de sateliți GPS, dar și alți sateliți militari. Însă clienții comerciali sunt nemulțumiți de întârzierile acumulate de SpaceX în ultimul timp, întârzieri care se propagă și pe parcursul lui 2016.

** Buletin Cosmic nr. 02 :irnss:india:dragon2:angara:newshepard:
:PROPERTIES:
:EXPORT_FILE_NAME: 002
:EXPORT_DATE: 2016-01-25
:END:

A început sezonul sateliților din constelațiile de localizare globală sau regională. India a lansat al cincilea satelit IRNSS și mai are doar două lansări până la un sistem de localizare regional funcțional. Chiar astăzi, la 5 zile după lansare, în urma unor manevre derulate în cursul ultimelor zile, satelitul a ajuns în poziția sa finală pe orbită. În 3 februarie urmează lansarea ultimului satelit GPS 2F, în 7 februarie un satelit rusesc GLONASS, iar în aceiași săptămână este programată și lansarea unui satelit chinezesc Beidou. Racheta indiană Polar Satellite Launch Vehicle (PSLV) care este folosită pentru lansările IRNSS pare proiectată în KSP: treptele 1 și 3 sunt propulsate de motoare cu combustibil solid, în timp ce 2 și 4 folosesc combustibil lichid. Un design cel puțin interesant. India a anunțat că în 2016 intenționează să lanseze câte o rachetă în fiecare lună, pentru a face față cererii din sectorul comercial.

---

Capsula Dragon 2 a efectuat anul trecut un test pe rampa de lansare, în care motoarele SuperDraco au fost activate câteva secunde. Acestea vor fi responsabile de aterizarea capsulei pe uscat, fără ajutorul parașutelor, care vor fi totuși în dotarea capsulei și folosite doar în situații de urgență. De ce scriu despre această știre acum, dacă evenimentul a avut loc anul trecut? Pentru că abia acum SpaceX a făcut public [[https://vine.co/v/iepOLZvMBYz][clipul video]].

---

Angara A5V, viitoarea rachetă de mari dimensiuni a Rusiei, va fi lansată abia în 2025, ca urmare a reducerii de fonduri din sectorul spațial rusesc. În același timp, cosmodromul de la Vostochny va găzdui doar o singură rampă de lansare pentru familia de rachete Angara și nu două, așa cum se dorise inițial. Veste este una proastă din două motive: primul, pentru că nu vor avea loc două lansări succesive, necesare pentru a transporta încărcături mari pe orbită și al doilea, dacă va avea loc o ratare a unei lansări Angara, rampa de lansare va fi avariată și va încetini și mai mult dezvoltarea programului. Inaugurarea noului cosmodrom va avea probabil loc în aprilie, dar acesta este departe de a fi finalizat.

---

Blue Origin a lansat din nou capsula New Shepard dincolo de limita Kármán (100 km), care definește granița spațiului cosmic. De această dată, capsula s-a aflat la bordul vehiculului recuperat în zborul din noiembrie 2015. Așa cum ne-a obișnuit, Blue Origin a făcut anunțul la câteva ore după eveniment, însă clipul video este unul spectaculos. Și pentru prima dată, Blue Origin vorbește, într-un [[https://www.blueorigin.com/news/blog/launch-land-repeat][comunicat de presă oficial]], despre planurile sale de a dezvolta în viitor un vehicul orbital.

---

Conform NORAD, treapta superioară Breeze-M a unei rachete Proton M, care în 16 ianuarie 2016 a livrat pe orbită satelitul militar rusesc Garpun 12L (Kosmos 2513), a explodat undeva la o altitudine de 35 kilometri, după ce a efectuat o serie de manevre aparent necontrolate. Cel mai probabil, combustibilul de la borul treptei s-a scurs și în cele din urmă s-a aprins. Satelitul se află în siguranță și nu a fost afectat de acest eveniment.

** Buletin Cosmic nr. 01 :ula:change4:tianzhou:rd180:raptor:cassini:juno:
:PROPERTIES:
:EXPORT_FILE_NAME: 001
:EXPORT_DATE: 2016-01-18
:END:

"Materiale prețioase, pe care aici pe Pământ ne chinuim să le extragem, există din abundență la doar o săptămână distanță de noi." a declarat Tory Bruno, CEO al United Launch Alliance (ULA), concernul care lansează rachetele Atlas V și Delta IV. Astăzi doar 6 oameni sunt în spațiu, dar ULA preconizează că peste 30 de ani, 1000 de oameni vor avea locuri de muncă permanente în spațiul cosmic. CisLunar-1000 este pariul ULA că acest lucru va deveni o realitate. Reținem, vă rog, cuvântul cheie: cislunar.

---

Chang'E 4 a primit undă verde din partea autorităților. În iunie 2018 va fi lansată o sondă spre punctul Lagrange Pământ-Lună L2, pentru a servi drept releu de comunicație cu landerul care va fi lansat câteva luni mai târziu și care va ajunge pe partea îndepărtată a Lunii. Misiunea este un precursor al unui ambițios plan chinezesc de aselenizare cu echipaj, cândva în viitorul nu foarte îndepărtat.

---

ESA a anunțat că va sprijini tehnic misiunea Chang'E 4 (prin infrastructura sa de telecomunicații spațiale) și o delegație europeană se va deplasa la Beijing săptămâna viitoare pentru discuții detaliate. De asemenea, sunt unele probleme în ceea ce privește finanțarea celei de-a doua părți a misiunii ExoMars, a cărei lansare din 2018 ar putea fi amânată cu doi ani.

---

În aceeași săptămână care a trecut, Johann-Dietrich Woerner, directorul general al Agenției Spațiale Europene, spune clar și răspicat că vrea prezența umană continuă pe Lună, într-o exploatare a satelitului nostru natural care să cuprindă mai multe națiuni, iar China este una dintre ele.

---

Noul propulsor chinezesc Chang Zheng 7 va debuta în luna iunie, pentru a transporta în premieră nava cargo Tianzhou (13.5 tone) spre stația spațială Tiangong. Acesta se alătură noii familii de lansatoare chinezești (alături de Chang Zheng 5 și Chang Zheng 6) și va fi o piesă importantă în programul spațial chinezesc, care include un nou zbor cu echipaj uman în acest an, o nouă stație orbitală și un nou vehicul cargo. Vineri, 15 ianuarie, China a dat startul lansărilor din 2016 cu Chang Zheng 3B care a transportat în premieră pe orbită un satelit european, Belintersat-1 (Belarus).

---

Forțele Aeriene ale Statelor Unite intenționează să reducă treptat dependența SUA de motoarele RD-180 rusești. În această idee, vor fi investiți 122 de milioane de dolari în dezvoltarea a trei prototipuri de rachete noi de către Orbital ATK și până 61.4 milioane de dolari în dezvoltarea de către SpaceX a motorului Raptor. Independent, SpaceX intenționează să folosească motorul Raptor pentru treapta secundară a rachetelor Falcon 9 și Falcon Heavy, înlocuind astfel Merlin 1Dvac, folosit în prezent.

---

Și pentru că a fost, se pare, perioada noilor contracte, Orbital ATK, Sierra Nevada și SpaceX sunt câștigătorii celei de-a doua runde de contracte comerciale pentru aprovizionarea Stației Spațiale Internaționale (CRS2‬). Orbital ATK și SpaceX erau de la sine înțeles că vor continua și această rundă, dar Sierra Nevada reprezintă o surpriză extrem de plăcută! Fiecare companie vor derula un minimum de 6 misiuni spre SSI începând din 2019. În conferința de presă în care au anunțat noile contracte, reprezentanții NASA nu au spus o vorbă despre Space Launch System (SLS), dar au folosit de 4 ori termenul cislunar.

---

La Kennedy Space Center a avut loc o întânire cu oficiali ai NASA în care se încrceau găsirea unor soluții cu privire la destinațiile viitoare pentru Space Launch System. Deși racheta se află deja în stadii avansate ale proiectului, aceasta nu are deloc un viitor sigur din două motive simple: este extrem de scumpă și încă NASA nu știe spre ce destinație să o folosească. Misiunea spre Marte nu are deocamdată nimic concret și cel mai probabil, dacă va mai avea loc, nu va fi înainte de 2039.

---

Activitatea extravehiculară de vineri de la bordul Stației Spațiale Internaționale a fost întreruptă de urgență după ce apa și-a făcut din nou prezența în casca lui Tim Kopra. Este vorba despre același costum spațial care i-a făcut probleme și astronautului Luca Parmitano în 2013 și care era cât pe ce să ducă la o tragedie pe orbită. Din fericire, cei doi au ajuns la timp la sas și de acolo în interiorul stației, unde echipajul i-a ajutat să-și scoată casca și să evite neplăceri mai mari.

---

Viitoarea capsulă rusească va purta numele Federatsiya (Soyuz însemnă "uniune") și va zbura începând din 2021, propulsată de o rachetă Angara.

---

Falcon 9 nu vrea să revină deloc pe barjă. O nouă tentativă a celor de la SpaceX de a recupera treapta primară a rachetei a fost sortită eșecului, după ce unul din picioarele rachetei a cedat, aceasta prăbășindu-se pe puntea barjei Just Read the Instructions. Teoretic, dacă ar fi primit avizul de mediu necesar, SpaceX ar fi putut întoarce treapta superioară și pe uscat, chiar dacă lansarea a avut de această dată loc de la baza militară de la Vandenberg, însă testul de azi s-a dorit o repetiție pentru viitoarele lansări spre orbite geosincrone și geostaționare, când racheta, după desprinderea celor două trepte, nu va mai avea suficient combustibil pentru manevra de revenire la sol și va trebui efectuată o recuperare de pe o barjă.